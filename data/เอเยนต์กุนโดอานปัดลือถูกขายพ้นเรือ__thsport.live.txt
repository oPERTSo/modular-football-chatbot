อิลฮาน กุนโดอาน คุณอา/เอเยนต์ส่วนตัวของ อิลคาย กุนโดอาน กองกลาง แมนฯ ซิตี้ บอกไม่ทราบเช่นกันว่ากระแสเชื่อมโยงโยกย้ายสู่ กาลาตาซาราย แห่งซูเปอร์ลีก ตุรเคีย มาจากไหน เพราะไร้การทาบทามมาจากค่ายใดๆเลย
ต้นเรื่องคงมาจากความล้มเหลวของ ซิตี้ ที่ด่วนตกรอบ 16 ทีม คลับ เวิลด์ คัพ 2025 จนผจก.ทีม โจเซป กวาร์ดิโอล่า เปรยเรื่องปรับลดขุมกำลังให้เล็กลงกว่าปัจจุบัน
ทาง ‘ดิ แอธเลติค เอฟซี’ จึงชงหวานต่อเลยว่าแข้งดอยท์ชคือ 1 ใน 6 แข้ง ที่ เป๊ป เจตนาเขี่ยทิ้งทั้งแบบขายขาดหรือเช่า-ยืม ให้สำเร็จก่อนตลาดซัมเมอร์ปิดตัวลง 1 ก.ย.
แต่ล่าสุดตัวแทนนักเตะยืนกรานไร้ข้อเสนอจากที่อื่น ยังเคารพสัญญาในถิ่น เอติฮัด สเตเดี้ยม ที่เข้าฤดูกาลสุดท้าย
“ณ เวลานี้ไม่มีการตกลงกับสโมสรใดๆในตุรเคีย หรือหารือเป็นกิจจะลักษณะ” การเปิดปากผ่าน ‘ฟานาติก’สื่อฯแดนไก่งวง
“ผมจึงทำความเข้าใจได้ยากว่า ทำไมถึงมีไอ้ข่าวทำนองนั้นหลุดออกมาได้”
สอดคล้องกับการให้สัมภาษณ์ของดาวเตะวัย 34 ปีว่าพร้อมทิ้งทวนสัญญาฤดูกาล 2025-26 ของ ‘เรือใบสีฟ้า’
“ผมยังเหลือสัญญาของตัวเองอีก 1 ปี แล้วยังมีความสุขที่นี่ - คิดว่าทุกคนทราบเรื่องนั้น” กุนโดอาน เสริม
“ยังสนุกกับการเล่นฟุตบอลของตัว ยังเชื่อว่าสามารถเล่นเกมระดับสูงได้อีกหลายปี หากดูแลเนื้อตัวให้ดีๆ”
อิลคาย ในวัย 34 กะรัตถูกเปิดเผยว่าปรับเมนูอาหารมาตั้งแต่ปลายปี 2024 มีการจ้างนักโภชนาการมาออกแบบแต่ละมื้อในรอบสัปดาห์, จ้างเชฟส่วนตัว และลดบริโภคเนื้อแดง เน้นโปรตีนธัญพืชและผักผลไม้มากขึ้น
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา