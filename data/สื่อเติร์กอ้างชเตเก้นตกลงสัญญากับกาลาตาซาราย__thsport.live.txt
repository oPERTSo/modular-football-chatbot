มาร์ก-อันเดร แทร์ ชเตเก้น บรรลุข้อตกลงส่วนตัวกับ กาลาตาซาราย ตามการกล่าวอ้างของสื่อตุรกี
ฟานาติก สื่อตุรกีรายงานเมื่อวันอาทิตย์ที่ผ่านมาว่า กาลาตาซาราย สามารถเจรจาจนกระทั่งบรรลุข้อตกลงส่วนตัวกับ มาร์ก-อันเดร แทร์ ชเตเก้น โดยคาดหวังว่าจะเซ็นสัญญากับนายทวารวัย 33 ปีหากเขายกเลิกสัญญากับ บาร์เซโลน่า
บาร์เซโลน่า กำลังหาทางปล่อย แทร์ ชเตเก้น ออกจากสโมสร หลังใกล้จะเซ็นสัญญากับ โจน การ์เซีย นายทวารวัย 24 ปีจาก เอสปันญ่อล ที่ถูกวางตัวเป็นมือหนึ่งคนใหม่ โดยมี วอยเชียค เชสนี่ ที่กำลังจะขยายสัญญาเพิ่มเติมรับบทแบ็คอัพ ขณะที่ กาลาตาซาราย กำลังมองหาตัวแทนของ เฟร์นานโด มุสเลร่า ซึ่งมีชื่อของ แทร์ ชเตเก้น อยู่ในลิสต์ของสโมสร
แม้ แทร์ ชเตเก้น จะต้องการอยู่กับ บาร์เซโลน่า และต่อสู้เพื่อตำแหน่งของตนเองต่อไปก็ตาม แต่ด้วยเหตุที่กำลังจะมีศึกฟุตบอลโลกช่วงกลางปีหน้า ดังนั้นนายทวารวัย 33 ปีจำเป็นต้องลงเล่นเพื่อรักษาสถานะมือหนึ่งของทีมชาติเยอรมนี เขาจึงเปิดใจที่จะย้ายไปค้าแข้งกับ กาลาตาซาราย
ตามรายงานระบุว่า กาลาตาซาราย ได้เจรจากับ แทร์ ชเตเก้น จนกระทั่งบรรลุข้อตกลงส่วนตัวกับนักเตะ แต่พวกเขาต้องการเซ็นสัญญากับนายทวารชาวเยอรมันแบบไม่มีค่าตัว นั่นหมายความว่า บาร์เซโลน่า จะต้องยินยอมยกเลิกสัญญาของนักเตะที่ยังมีจนถึงปี 2028 เท่านั้น
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา