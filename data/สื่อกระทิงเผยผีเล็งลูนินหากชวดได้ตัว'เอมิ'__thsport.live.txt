เดเฟนซ่า เซนทรัล รายงานว่า แมนเชสเตอร์ ยูไนเต็ด สนใจ อันเดรย์ ลูนิน ผู้รักษาประตูตัวสำรองของ เรอัล มาดริด หากชวดได้ตัว เอมิเลียโน่ มาร์ตีเนซ
"ปีศาจแดง" ตกเป็นข่าวมองหานายทวารคนใหม่เข้ามาเสริมทีมในช่วงซัมเมอร์นี้ หลังผิดหวังกับผลงานของ อองเดร โอนาน่า ที่เล่นผิดพลาดอยู่เป็นประจำนับตั้งแต่ย้ายมาร่วมทีมเมื่อปี 2023
ก่อนหน้านี้ ยูไนเต็ด มีข่าวอย่างต่อเนื่องกับ มาร์ตีเนซ ของ แอสตัน วิลล่า แต่การย้ายทีมของผู้รักษาประตูทีมชาติอาร์เจนติน่า ยังคงไม่แน่นอนเนื่องจากมีความสนใจอย่างจริงจังจากสโมสรใน ซาอุดิอาระเบีย ที่พร้อมทุ่มค่าจ้างก้อนโต
จากรายงานของสื่อแดนกระทิงระบุว่า ลูนิน เองก็อยู่ในเรดาร์ของ แมนฯ ยูไนเต็ด เช่นกัน โดยทีมพิจารณาอย่างจริงจังที่จะเบนเป้าหมายหามือกาวทีมชาติยูเครน หากไม่สามารถบรรลุข้อตกลงกับ มาร์ตีเนซ ได้
รายงานเสริมว่า ยูไนเต็ด ได้ติดต่อเพื่อแจ้งความสนใจ ลูนิน กับ "ราชันชุดขาว" แล้ว แต่พวกเขาไม่เต็มใจที่จะจ่ายมากกว่า 15 ล้านยูโร เพื่อคว้ามาร่วมทีม
ลูนิน อยู่กับ เรอัล มาดริด มาตั้งแต่ปี 2018 แต่ที่ผ่านมาอยู่ในสถานะตัวสำรองเท่านั้น โดยลงเฝ้าเสาไป 62 เกม ซึ่งเกิดขึ้นในฤดูกาล 2023/24 ถึง 31 นัด หลังมือหนึ่งอย่าง ติโบต์ กูร์กตัวส์ เจ็บยาว ส่วนฤดูกาลที่ผ่านมาลงเล่นเพียง 14 เกม
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา