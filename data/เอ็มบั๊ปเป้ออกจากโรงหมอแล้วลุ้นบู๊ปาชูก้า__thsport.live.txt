คีลิยัน เอ็มบั๊ปเป้ กองหน้าเรอัล มาดริด ออกจากโรงพยาบาลแล้ว หลังเข้ารับการรักษาโรคกระเพาะและลำไส้อักเสบ
กัปตันทีมชาติฝรั่งเศส วัย 26 ปี ชวดฝึกซ้อมเมื่อวันอังคาร เนื่องจากมีอาการไข้ และไม่ได้ลงเล่นในศึกสโมสรโลกที่เสมอ อัล ฮิลาล 1-1 เมื่อวันพุธ
เมื่อวันพฤหัสบดีที่ผ่านมา เรอัล มาดริด ประกาศว่า เขาอยู่ในโรงพยาบาลด้วย "อาการกระเพาะและลำไส้อักเสบเฉียบพลัน" แต่ไม่กี่ชั่วโมงต่อมาก็ยืนยันว่า เขาออกจากโรงพยาบาลได้แล้ว
เอ็มบั๊ปเป้กลับมายังศูนย์ฝึกซ้อมของ เรอัล มาดริด ในเมืองปาล์มบีชแล้ว
แถลงการณ์ของสโมสรระบุว่า "เอ็มบั๊ปเป้จะยังคงเข้ารับการรักษาทางการแพทย์เฉพาะทาง และจะค่อยๆ กลับมาลงเล่นในทีมได้"
เกมต่อไปของเรอัล มาดริด คือพบกับปาชูก้า วันอาทิตย์นี้
โรคกระเพาะและลำไส้อักเสบคือการติดเชื้อในลำไส้ ซึ่งอาจทำให้เกิดอาการอาเจียนและท้องร่วง
หากเอ็มบั๊ปเป้ฟื้นตัวไม่ทันในเกมกับปาชูก้า ก็อาจกลับมาลงเล่นได้ในเกมสุดท้ายกับ เร้ด บูลล์ ซัลซ์บวร์ก วันที่ 26 มิถุนายน
เอ็มบั๊ปเป้ยิงได้ 43 ประตูจาก 56 เกมในทุกรายการให้กับเรอัล มาดริด ในฤดูกาลแรกกับราชันชุดขาว หลังย้ายมาจากปารีส แซงต์ แชร์กแมง แบบไม่มีค่าตัว
นี่คือรายการแรกของเรอัล มาดริด ภายใต้การคุมทีมของ ชาบี อลอนโซ่ ซึ่งเข้ามาแทนที่ คาร์โล อันเชล็อตติ ในตำแหน่งผู้จัดการทีม เมื่อจบฤดูกาลที่ผ่านมา
เรอัล มาดริด คว้าแชมป์ยูฟ่า ซูเปอร์คัพ และฟีฟ่า อินเตอร์คอนติเนนตัล คัพ ในฤดูกาลแรกของเอ็มบั๊ปเป้ในการเล่นกับยอดทีมแดนกระทิงดุ
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา