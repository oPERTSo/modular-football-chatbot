ปารีส แซงต์-แชร์กแมง คว้าตั๋วเข้ารอบน็อกเอาต์สโมสรโลกได้ตามเป้า หลังจัดการเอาชนะ ซีแอตเทิ่ล ซาวน์เดอร์ส 2-0 ในนัดสุดท้ายของรอบแบ่งกลุ่ม
ฟุตบอลสโมสรโลก กลุ่ม บี
ซีแอตเทิ่ล ซาวน์เดอร์ส (สหรัฐฯ) 0
เปแอสเช (ฝรั่งเศส) 2
สนาม : ลุเมน ฟิลด์, ซีแอตเทิ่ล
เปแอสเช ได้ลุ้นจะแจ้งครั้งแรกในนาที 12 อาชราฟ ฮาคิมี่ ไหลบอลให้ เดซิเร่ ดูเอ้ หวดด้วยขวาในเขตโทษ สเตฟาน ฟราย ต้องผวาปัดข้ามคาน
อีก 4 นาที เปแอสเช มีลุ้นอีกครั้ง ฟาเบียน รูอีซ แทงบอลให้ ควิช่า ควารัตสเคเลีย โยกจากซ้ายเข้าในแล้วซัด ทว่าติดเซฟของ สเตฟาน ฟราย
เปแอสเช เกือบโดนเช่นกันในนาที 19 จากการเล่นประมาทของ จานลุยจิ ดอนนารุมม่า ที่โดนบีบจังหวะออกบอลจนเสีย เฮซุส แฟร์เรยร่า ดักได้จึงยิงสวนจากหน้าเขตโทษ ทว่าซัดโด่งข้ามคาน ไปแบบเสียของ
นาที 35 เปแอสเช ได้ประตูนำ 1-0 จากเตะมุมที่ ซีแอตเทิ่ล ซาวน์เดอร์ส เคลียร์บอลออกมาเข้าทาง วิตินญ่า หวดสวนเข้าไปแฉลบ ควารัตสเคเลีย เปลี่ยนทางเข้าประตู และจบครึ่งแรกที่สกอร์นี้
ครึ่งหลัง เปแอสเช เกือบได้เพิ่มในนาที 60 อาชราฟ ฮาคิมี่ บรรจงเปิดบอลจากขวาเข้าเขตโทษ ชูเอา เนเวส สอดมาทิ่มจ่อๆ ทว่าบอลไม่ตรงกรอบ
อีก 6 นาทีถัดมา เปแอสเช นำเพิ่มเป็น 2-0 จากการสวนกลับ บราดลีย์ บาร์โคล่า หลุดขึ้นทางซ้ายก่อนโยกเจอช่องแล้วจ่ายให้ อาชราฟ ฮาคิมี่ ยืนโล่งๆ ทางขวาก่อนจับแล้วบรรจงยิงเข้าไปแม่นยำ
เปแอสเช น่าจะได้อีกประตูในนาที 85 วาร์เรน ซาอีร์-เอเมรี่ ได้โอกาสซัดเน้นๆ ในเขตโทษ ทว่า นูอู โตโล่ กองหลัง ซีแอตเทิ่ล เคลียร์ทิ้งบนเว้นได้หวุดหวิด
จากนั้นไม่มีประตูเกิดขึ้นอีกทำให้จบเกม เปแอสเช เอาชนะไป 2-0 ทำให้จบรอบแบ่งกลุ่มด้วยการมี 6 คะแนน เข้ารอบน็อกเอาต์ตามเป้า ส่วน ซีแอตเทิ่ล ตกรอบ
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา