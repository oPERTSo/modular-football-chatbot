เชลซี กลายเป็นทีมล่าสุดที่สนใจ นิค โวลเทมาเด่อ กองหน้าอนาคตไกลของทีมชาติเยอรมนี หลังเจ้าตัวกดแฮตทริกในศึกยู-21 ยุโรป
โวลเทมาเด่อ ทำผลงานได้น่าประทับใจในฤดูกาลล่าสุดที่ซัดให้ สตุ๊ตการ์ท 17 ประตูจาก 33 นัดในทุกรายการ และเพิ่งประเดิมสนามให้ทีมชาติเยอรมนีชุดใหญ่ในศึกยูฟ่า เนชั่นส์ ลีก นัดที่พบ โปรตุเกส เมื่อต้นเดือนที่ผ่านมา
ดาวยิงวัย 23 ปี ได้รับความสนใจจากหลายทีมทั้ง บาเยิร์น มิวนิค และ แอตเลติโก มาดริด รวมถึง เชลซี ที่กระโดดร่วมวงพร้อมไล่ล่าตัวร่วมทีม ตามรายงานของ บิลด์ สื่อดังเมืองเบียร์
เมื่อคืนวันพฤหัสบดีที่ผ่านมา โวลเทมาเด่อ กลับไปช่วยทัพอินทรีเหล็กชุดเล็กทำศึกยู-21 ชิงแชมป์แห่งชาติยุโรปที่ประเทศสโลวาเกีย และกดแฮตทริกได้ตั้งแต่นัดแรกที่พาทีมชนะ สโลวีเนีย 3-0
เมื่อถูกนักข่าวถามเกี่ยวกับบรรดาแมวมองที่ติดตามผลงาน โวลเทมาเด่อ ตอบด้วยความมั่นใจว่าไม่ใช่เรื่องแปลกหากตัวเองเป็นที่จับตามองว่า
"ผมคิดว่านั่นก็เป็นส่วนหนึ่งนะ มันคงไม่ใช่การสเกาต์ที่ดีนักหรอก ถ้าสโมสรยังไม่มีผมอยู่ในเรดาร์ตอนนี้"
อย่างไรก็ตาม ดาวยิงหนุ่มยังไม่กังวลเกี่ยวกับอนาคตมากนัก โดยกล่าวว่า "ผมไมได้คิดเกี่ยวกับอนาคตในตอนนี้ ผมอยู่กับทีมชาติชุดอายุไม่เกิน 21 ปี ผมกำลังสนุกมาก และผมเพิ่งยิงได้ 3 ประตู"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา