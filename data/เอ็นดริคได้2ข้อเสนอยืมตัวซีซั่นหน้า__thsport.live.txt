เอ็นดริค แนวรุก เรอัล มาดริด ส่อแววได้ย้ายออกจากทีมด้วยสัญญายืมตัวฤดูกาลหน้า หลังสื่อสเปนรายงานมี 2 สโมสรยื่นข้อเสนอให้แล้ว
อนาคตของ เอ็นดริค ดาวยิงชาวบราซิลเริ่มไม่แน่นอน หลังมีกระแสว่า กอนซาโล่ การ์เซีย ตอร์เรส กำลังได้รับความไว้วางใจจาก ชาบี อลอนโซ่ ให้เป็นตัวเลือกหลักในแนวรุกฤดูกาลหน้า
แม้เจ้าตัวจะเพิ่งเดินทางไปสหรัฐฯ เพื่อหารืออนาคตกับสโมสร และยืนกรานก่อนหน้านี้ว่าจะอยู่พิสูจน์ตัวเองกับ "ราชันชุดขาว" ต่อ แต่ล่าสุดมีรายงานจาก กาเดน่า เซร์ ว่า มาดริด เริ่มพิจารณาปล่อยเจ้าตัวออกไปหาประสบการณ์แบบยืมตัว
ข้อเสนอจากหลายทีมในยุโรปเริ่มทะลักเข้ามาทั้งจาก อิตาลี, เยอรมนี, ฝรั่งเศส และลาลีกา โดยมีอย่างน้อย 2 สโมสรที่ยืนยันแล้วว่าจะยื่นข้อเสนออย่างเป็นทางการ หนึ่งในนั้นคือทีมจากลาลีกาที่ได้เล่น ยูฟ่า แชมเปี้ยนส์ ลีก ซึ่งคาดว่าเป็น บียาร์เรอัล
ขณะที่อดีตทีมของ ชาบี อลอนโซ่ อย่าง ไบเออร์ เลเวอร์คูเซ่น รวมถึง แอร์เบ ไลป์ซิก ก็แสดงความสนใจเช่นกัน ส่วนฝั่งเซเรีย อา มีทั้ง ยูเวนตุส และ เอซี มิลาน ที่พร้อมเปิดศึกแย่งตัวไอ้หนูวัย 18 รายนี้
นอกจากนี้ การกลับไปเล่นในบ้านเกิดกับสโมสรในบราซิลก็ยังเป็นตัวเลือก หากเจ้าตัวต้องการเวลาในสนามเพื่อเบียดติดทีมชาติไปลุย ฟุตบอลโลก 2026
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา