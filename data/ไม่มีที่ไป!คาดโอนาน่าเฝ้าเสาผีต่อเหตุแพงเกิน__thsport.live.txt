แมนฯ ยูไนเต็ด ตั้งราคา 30 ล้านปอนด์สำหรับ อองเดร โอนาน่า แต่ดูเหมือนว่า นายทวารชาวแคเมอรูนเตรียมค้าแข้งในถิ่น โอลด์ แทร็ฟฟอร์ด ในซัมเมอร์นี้
เมล์ สปอร์ต เผยว่า ปีศาจแดงเสนอราคาดังกล่าวให้ โมนาโก สโมสรแห่งฝรั่งเศส ซึ่งสอบถามเกี่ยวกับการเซ็นสัญญากับ โอนาน่า เมื่อปลายเดือนที่แล้ว
แหล่งข่าวในฝรั่งเศสระบุว่า โมนาโก จะติดตามสถานการณ์นี้ต่อไป แต่ไม่น่าจะจ่ายเงินมากขนาดนั้นสำหรับผู้รักษาประตูวัย 29 ปี ซึ่งย้ายมาจาก อินเตอร์ มิลาน เมื่อ 2 ปีก่อนด้วยค่าตัว 47.2 ล้านปอนด์
เอสซี นีออม สโมสรน้องใหม่ในซาอุดิ โปร ลีก ติดตามโอนาน่ามาระยะหนึ่ง ก่อนเซ็นสัญญากับ มาร์ซิน บูลก้า นายทวารทีมชาติโปแลนด์จากนีซในช่วงไม่กี่วันที่ผ่านมา
โอนาน่า มีความกระตือรือร้นที่จะอยู่ต่อไป และแหล่งข่าวของสโมสรเผยว่า มีโอกาสที่เขาจะยังคงเป็นมือหนึ่งของปีศาจแดงต่อไป หลังจากกลับมาฝึกซ้อมที่แคร์ริงตันเมื่อวานนี้
มีรายงานว่า รูเบน อาโมริม ผู้จัดการทีม แมนฯ ยูไนเต็ด และ จอร์จ วิทาล โค้ชผู้รักษาประตู ต่างพอใจกับอดีตนายทวาร อาแจ็กซ์ แม้มีข่าวลือเกี่ยวกับการย้ายทีมของ เอมิเลียโน่ มาร์ตีเนซ ของ แอสตัน วิลล่า ก็ตาม
แต่เนื่องจากปีศาจแดงต้องทุ่มเงินในตลาดซื้อขายนักเตะ เพื่อเซ็นสัญญานักเตะที่ อาโมริม ต้องการในช่วงซัมเมอร์นี้ นักเตะแทบทุกคนจึงพร้อมขายในราคาที่เหมาะสม เช่นเดียวกับข้อเสนอราวๆ 30 ล้านปอนด์สำหรับ โอนาน่า
ผู้รักษาประตูไม่ใช่ตำแหน่งที่สำคัญสำหรับ แมนฯ ยูไนเต็ด ในช่วงตลาดซื้อขายรอบนี้ โดย อาโมริม มีแนวโน้มจับจ้องไปที่กองหน้า, มิดฟิลด์ตัวกลาง และเซนเตอร์แบ็กมากกว่า หาก ไบรอัน เอ็มเบอโม ของ เบรนท์ฟอร์ด กลายเป็นหมายเลข 10 คนที่ 2 ที่ย้ายสู่ถิ่น โอลด์ แทร็ฟฟอร์ด ในซัมเมอร์นี้ ต่อจาก มาเตอุส กุนญ่า ที่ย้ายมาจาก วูล์ฟส์
แมนฯ ยูไนเต็ด หวังทำเงินก้อนโตจากการปล่อย มาร์คัส แรชฟอร์ด, อเลฮานโดร การ์นาโช่, เจดอน ซานโช่, อันโตนี่ และ ไทเรลล์ มาลาเซีย ซึ่งทั้งหมดได้รับแจ้งให้หลีกเลี่ยงการฝึกซ้อมจนกว่าทีมจะออกเดินทางทัวร์ปรีซีซั่นที่สหรัฐอเมริกาปลายเดือนนี้
เป็นไปได้สูงมากว่าผู้เล่นทั้ง 5 คนจะถูกขายทั้งหมด แต่ ยูไนเต็ด สามารถเคลียร์พื้นที่บางส่วนในบิลค่าจ้างของสโมสร โดยการส่งพวกเขาให้ทีมอื่นยืมตัวใช้งาน
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา