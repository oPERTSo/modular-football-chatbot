เทรย์ เอ็นโยนี กองกลางดาวรุ่งของ ลิเวอร์พูล เซ็นสัญญาระยะยาวฉบับใหม่กับสโมสรเรียบร้อยแล้ว
แข้งวัย 18 ปี ซึ่งเพิ่งฉลองวันเกิดเมื่อวันจันทร์ที่ผ่านมา ได้รับสัญญาใหม่ตอบแทนผลงานที่โดดเด่นนับตั้งแต่ย้ายมาจาก เลสเตอร์ ซิตี้ เมื่อเดือนกันยายน 2023
เอ็นโยนี เซ็นสัญญาอาชีพฉบับแรกกับ ลิเวอร์พูล ในเดือนตุลาคม 2024 และได้ร่วมฝึกซ้อมกับทีมชุดใหญ่อย่างสม่ำเสมอ
เจ้าตัวเปิดใจหลังต่อสัญญายาวว่า "มันมีความหมายมากสำหรับผม โดยเฉพาะอย่างยิ่งที่ผมเชียร์ ลิเวอร์พูล มาตั้งแต่เด็ก มันเป็นความรู้สึกที่ยอดเยี่ยมจริงๆ"
"ตอนนี้ผมต้องออกไปพิสูจน์ให้เห็นว่าทำไมถึงคู่ควรกับสัญญานี้ ผมแค่ต้องพัฒนาทีละก้าว ทีละวัน พยายามเก่งขึ้นทุกวัน ผมยังเด็ก ยังมีอะไรให้เรียนรู้อีกมาก ซึ่งนั่นคือสิ่งที่สำคัญที่สุด"
เอ็นโยนี ทำผลงานได้อย่างโดดเด่นในหลายรุ่นอายุของอะคาเดมี ลิเวอร์พูล ก่อนจะได้ประเดิมสนามกับทีมชุดใหญ่ในฤดูกาลเดียวกัน โดยลงเป็นตัวสำรองในช่วงท้ายเกม เอฟเอ คัพ รอบสี่ ที่ชนะเซาแธมป์ตันในเดือนกุมภาพันธ์ 2024 ซึ่งทำให้เขากลายเป็นนักเตะอายุน้อยที่สุดอันดับ 4 ที่ได้ลงเล่นให้สโมสร
ฤดูกาลล่าสุดในยุคกุนซือ อาร์เน่อ สล็อต เอ็นโยนี ลงเล่นชุดใหญ่ไป 5 นัด หนึ่งในนั้นคือเกมยูฟ่า แชมเปี้ยนส์ ลีก ที่พบ พีเอสวี ซึ่งเขากลายเป็นนักเตะอายุน้อยที่สุดที่ลงเล่นให้ลิเวอร์พูลในเวทียุโรป (อายุ 17 ปี 213 วัน)
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา