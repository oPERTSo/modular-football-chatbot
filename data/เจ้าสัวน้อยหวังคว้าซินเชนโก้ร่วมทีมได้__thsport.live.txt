เดอะ ซัน สื่อดังของ อังกฤษ รายงานว่า ฟูแล่ม หวังว่าจะบรรลุข้อตกลงในการคว้าตัว โอเล็กซานเดอร์ ซินเชนโก้ แบ็กซ้ายของ อาร์เซน่อล เสริมทีมในช่วงซัมเมอร์นี้ได้
แข้งทีมชาติยูเครน ถูกโยงเรื่องย้ายออกจากถิ่น เอมิเรตส์ สเตเดี้ยม หลังจากที่อยู่ในสถานะตัวสำรองกับสโมสร โดย มิเกล อาร์เตต้า ไว้วางใจ ริคคาร์โด้ คาลาฟิออรี่ รวมถึง ไมล์ส ลูอิส-สเกลลี่ มากกว่า รวมถึงสัญญาที่เหลืออีกเพียงแค่ปีเดียวเท่านั้น
แม้ว่าจะสามารถขยับขึ้นไปยืนในตำแหน่งมิดฟิลด์ได้ด้วย แต่ดูเหมือนว่าความสามารถรอบด้านของเขาไม่เพียงพอต่อการที่จะยึดตำแหน่งตัวจริงในทีมได้
ก่อนหน้านี้มีรายงานว่า เอซี มิลาน ได้เริ่มต้นเจรจากับ "ปืนใหญ่" เรื่องคว้า ซินเชนโก้ ร่วมทีม เพื่อมาแทน เตโอ แอร์กน็องเดซ ที่ส่อแววว่าจะย้ายออกจากทีมไป
ล่าสุดสื่อแดนผู้ดีเผยว่า "เจ้าสัวน้อย" เป็นอีกหนึ่งทีมที่แสดงความสนใจแข้งวัย 28 ปี รายนี้ โดยทาง มาร์โก ซิลวา นายใหญ่ของทีมมุ่งมั่นที่จะดึงเขามาร่วมทีมให้ได้
แม้ว่าทาง อาร์เซน่อล จะประเมินราคาของ ซินเชนโก้ เอาไว้ที่ราว 12.7 ล้านปอนด์ แต่ ฟูแล่ม มั่นใจว่าจะสามารถบรรลุข้อตกลงกันได้ที่ราคา 10 ล้านปอนด์
ขณะเดียวกันรายงานเสริมว่านอกจากนี้ โบรุสเซีย ดอร์ทมุนด์ ทีมดังของ เยอรมัน รวมถึง อาแจ็กซ์ ทีมยักษ์จาก เนเธอร์แลนด์ ก็สนใจ ซินเชนโก้ ด้วยเช่นกัน
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา