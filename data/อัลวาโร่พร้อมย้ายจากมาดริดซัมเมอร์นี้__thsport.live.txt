อัลวาโร่ โรดรีเกซ กำลังหาทางออกจาก เรอัล มาดริด อีกครั้ง หลังย้ายไปเล่นกับ เคตาเฟ่ ด้วยสัญญายืมตัวในฤดูกาลที่แล้ว
อัลวาโร่ โรดรีเกซ กองหน้าชาวอุรุกวัยเปิดเผยว่าเขาไม่สามารถอดทนรอโอกาสลงเล่นกับทีมชุดใหญ่ของ เรอัล มาดริด ได้อีกต่อไปและกำลังมองหาทางย้ายสังกัดอีกครั้งในช่วงซัมเมอร์นี้ ตามรายงานจากมุนโด้เดปอร์ติโบเมื่อวันอังคารที่ผ่านมา
กองหน้าวัย 21 ปีเคยสร้างความประทับใจจากการทำประตูในศึกมาดริดดาร์บี้แมตช์กับ แอตเลติโก มาดริด เมื่อปี 2023 ในเวลานั้นดูเหมือนว่าทีมชุดขาวจะค้นพบผู้เล่นหมายเลข 9 แบบดั้งเดิมจากอะคาเดมี่ของสโมสรแล้ว แต่ อัลวาโร่ ไม่ได้รับโอกาสจาก คาร์โล อันเชล็อตติ มากนัก ก่อนจะถูกปล่อยไปเล่นกับ เคตาเฟ่ ด้วยสัญญายืมตัวในฤดูกาลล่าสุด
อัลวาโร่ หวนคืน เรอัล มาดริด อีกครั้ง หลังสิ้นสุดสัญญายืมตัวกับทีมอาซูลอน แต่กองหน้าวัย 21 ปีกำลังมองหาสโมสรใหม่เพื่อโอกาสลงเล่นอย่างต่อเนื่อง
'ผมคิดว่าผมต้องย้ายทีม ผมอดทนรอทีมชุดใหญ่ไม่ไหวแล้ว' อัลวาโร่ เผย แม้ว่าจะมีความมุ่งมั่นที่จะเล่นกับ เรอัล มาดริด ก็ตาม แต่มันคงไม่เกิดขึ้นในตอนนี้
'ผมจะเดินหน้าต่อไปโดยมีเป้าหมายในการกลับมา ความฝันของผมคือการเล่นให้ เรอัล มาดริด และผมจะต่อสู้เพื่อให้บรรลุเป้าหมาย แต่เพื่อจะบรรลุเป้าหมายนั้น ผมจะต้องย้ายทีมก่อน'
กองหน้าวัย 21 ปียังหวนนึกถึงการทำประตูในเกมเสมอ แอตเลติโก มาดริด 1-1 ว่า 'ผมไม่รู้ว่าจะทำอย่างไรตอนที่ทำประตูได้ ผมไม่รู้ว่าผมจะได้ลงเล่นเกมนั้น ตอนที่พวกเขาส่งผมลงไปวอล์มอัพ ผมก็รู้สึกตื่นเต้นมากแล้ว'
'ผมจำได้ว่าคืนนั้นผมไปทานอาหารค่ำกับแฟนสาว แล้วคนทั้งร้านก็มองมาที่ผม มันไม่เคยเกิดขึ้นกับผมมาก่อน ทุกคนรู้จักผม มันเป็นสถานการณ์ที่แปลกมาก นับจากนั้นมามันก็บ้ามาก ผมไปไหนไม่ได้เลย ผมรู้สึกท่วมท้นไปหมด'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา