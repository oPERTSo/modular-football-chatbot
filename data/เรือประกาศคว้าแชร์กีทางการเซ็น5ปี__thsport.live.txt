แมนเชสเตอร์ ซิตี้ ประกาศคว้าตัว รายาน แชร์กี มาจาก ลียง อย่างเป็นทางการ โดยเซ็นสัญญาเป็นเวลา 5 ปี
กองกลางตัวรุกทีมชาติฝรั่งเศสรายนี้ย้ายมาจาก ลียง ด้วยค่าตัว 34 ล้านปอนด์ (40 ล้านยูโร) โดยเซ็นสัญญา 5 ปี กับถิ่นเอติฮัด สเตเดี้ยม และย้ายมาร่วมทีมทันเวลาลงเล่นในรายการชิงแชมป์สโมสรโลก
เขากลายเป็นผู้เล่นใหม่รายที่ 3 ของ ซิตี้ ที่เซ็นสัญญาในช่วงซัมเมอร์นี้ ต่อจาก รายาน เอต-นูรี่ แบ็กซ้ายที่มาจาก วูล์ฟส์ และ มาร์คัส เบ็ตติเนลลี่ ผู้รักษาประตูจาก เชลซี
เพลย์เมกเกอร์รายนี้ทำไป 12 ประตู และ 20 แอสซิสต์ ในทุกรายการให้กับ ลียง ในฤดูกาล 2024-25
แชร์กี ลงเล่นให้ทีมชาติฝรั่งเศสชุดใหญ่เป็นครั้งแรกในเกมรอบรองชนะเลิศ เนชั่นส์ ลีก ที่แพ้ สเปน 4-5 เมื่อสัปดาห์ที่แล้ว
ดาวเตะวัย 21 ปี ทำประตูและแอสซิสต์ให้กับเพื่อน หลังลุกจากม้านั่งสำรองมาลงสนามในนาทีที่ 63 ของเกมดังกล่าว
"นี่คือความฝันของผมเลย จริงๆ แล้วการได้เข้าร่วมสโมสรอย่าง แมนเชสเตอร์ ซิตี้ และมีโอกาสได้ก้าวต่อไปในอาชีพค้าแข้งที่นี่ ถือเป็นอะไรที่พิเศษมาก" แชร์กี กล่าว หลังเปิดตัวเป็นผู้เล่นใหม่ของ เรือใบ
"ผมทำงานหนักมาตลอดชีวิตเพื่อสิ่งนี้ ผมชอบกีฬานี้ และแทบรอไม่ไหวที่จะได้พัฒนาตัวเองต่อไปที่ แมนเชสเตอร์ กับ เป๊ป และทีมงานของเขา"
"ทุกคนรู้ดีว่า แมนเชสเตอร์ ซิตี้ เก่งแค่ไหน พวกเขาประสบความสำเร็จมาหลายปีแล้ว ความรับผิดชอบในการช่วยให้ทีมชนะต่อไปเป็นสิ่งที่ผมต้องการ
"ผมจะออกจาก ลียง ก็เพราะโปรเจ็กต์ที่ผมเชื่อมั่นจริงๆ และทุกอย่างที่ ซิตี้ บอกว่าผมสามารถพัฒนาเกมของตัวเองได้ และช่วยให้ทีมประสบความสำเร็จในอนาคตของผม ผมแทบรอไม่ไหวที่จะแสดงให้แฟนๆ ซิตี้ เห็นว่าผมทำอะไรได้บ้าง"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา