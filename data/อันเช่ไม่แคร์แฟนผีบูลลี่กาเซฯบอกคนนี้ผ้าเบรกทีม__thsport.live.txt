คาร์โล อันเชล็อตติ เฮดโค้ชทีมชาติบราซิลไม่ใส่ใจขี้ปากแฟนบอล แมนฯ ยูไนเต็ด ที่วิจารณ์ การ์ลอส กาเซมีโร่ ว่าคือแข้งหมดสภาพขาลง เพราะนามเซเลเซามิดฟิลด์รายนี้คือหลักประกันความปลอดภัยแก่ทีม
ผู้เล่นวัย 33 ปีลงสนามครบ 180 นาทีให้ ‘แซมบ้า’ ยุค อันเชล็อตติ เกมเสมอ เอกวาดอร์ 0-0 และเชือด ปารากวัย 1-0 เมื่ออังคารที่ผ่านมา การันตีตั๋ว เวิลด์ คัพ 2026 รอบสุดท้ายได้สำเร็จ
ก็ถือว่าไม่ทำให้ผิดหวังเมื่อมีโอกาสร่วมงานลูกน้องเก่าตั้งแต่ครั้งยังคุม เรอัล มาดริด ดังนั้นพวกนักวิจารณ์, ชาวเน็ต หรือสาวก ‘เร้ด อาร์มี่’ จะด้อยค่ากองกลางคนโปรดของเขาสักแค่ไหน ไม่เคยให้ความสำคัญ
“กาเซมีโร่ คือผู้สร้างความปลอดภัยแก่ทีม” การเปิดปากหลังเกมคัดเลือก เวิลด์ คัพ โซนกอนเมโบล ที่ เซา เปาโล
“ด้วยคุณภาพของเขา, ความเป็นผู้นำและหน่วยก้านแข็งแกร่ง”
“หมอนี่คือหัวโจก เหมือน ดานิโล่, มาร์กินโญส และ อาลีสซง … ไม่ใช่แค่เพราะเรื่องคุณภาพแต่รวมถึงการวางตัว”
“ทั้งนี้ไม่อยากพูดชื่นชม ราฟินญ่า แต่อยากยกย่องทุกคน พวกเขาทำงานได้ดี”
“เราไม่เผชิญปัญหาการบริหารคนในห้องแต่งตัว ทุกอย่างราบรื่น”
‘ดอน คาร์โล’ ยังพูดถึงการได้ประตูโทนที่เป็นอัตลักษณ์เฉพาะตัวคือ ต่อบอลจากแดนหลังเหมือนไม่มีอะไร แต่ก็เล่นทีเผลอจนแนวรับปารากวัยทำนบแตก
“เราคุมบอลได้ดีขึ้น เราจำเป็นต้องชนะเกมนี้ ดังนั้นมันถึงเปิดโอกาสให้ยืดหยุ่นได้ในนัดต่อๆไป”กุนซืออิตาเลี่ยนเสริม
“การตั้งลำเกมบุกจากแดนหลังทำได้ยอดเยี่ยม, ผลงาน อาลีสซง ก็น่าจดจำ”
“มันน่าจะทำได้ดีกว่านี้ด้วยซ้ำหากรักษาจุดแข็งในครึ่งแรกต่อได้ใน 45 นาทีหลัง - แต่ผลการแข่งขันสำคัญสุด ก็ไม่อยากเสี่ยงมากแบบที่ทำในครึ่งแรก”
คิวแข่งต่อไปในเดือนก.ย. อันเชล็อตติ สามารถลองทีม, ลองระบบได้ในการพบ ชิลี และ โบลิเวีย สองชาติท้ายตารางรอบคัดเลือก
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา