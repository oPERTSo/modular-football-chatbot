ยอดทีมจากเมืองบราซิล ดวลกับ เสือเหลืองแห่งเมืองเบียร์ นัดประเดิมสโมสรโลก กลุ่ม F ของทั้งสองทีม
ฟลูมิเนนเซ่
บิ๊ก ฟลู ยอดทีมจากเมืองแซมบ้า คว้าสิทธิ์ลงเล่นทัวร์นาเม้นต์นี้ในฐานะแชมป์โกปา ลิเบร์ตาดอเรส ปี 2023
กุนซือ เรนาโต้ เกาโช่ มีปัญหาผู้เล่นบาดเจ็บหลายราย โดย อากุสติน คาน็อบบิโอ, เคโน่ และ ฟากุนโด้ เบร์นาล ต้องเช็กความฟิตทั้งหมด ส่วน เยแฟร์ซอน โซเตลโด้ และ โอตาวีโอ ชวดลงสนามทั้งคู่
แนวรับคุมเกมโดย ติอาโก้ ซิลวา กองหลังวัย 40 ปี ขณะที่แนวรุกเป็น 3 ทหารเสือ จอห์น อาเรียส และ เควิน แซร์น่า ปั้นเกมหนุน เอแวราลโด้ ศูนย์หน้าวัย 33 ปี
ดอร์ทมุนด์
"เสือเหลือง" จากเมืองเบียร์ เข้าร่วมการแข่งขันรายการนี้ด้วยผลงานแรงกิ้งอันดับ 3 ของยูฟ่า ในรอบ 4 ปีหลังสุด
ด้วยการขาด เอ็มเร่ ชาน และ นิโค่ ชล็อตเตอร์เบ็ค ทำให้ นิคลาส ซือเล่ และ รามี่ เบนเซไบนี่ มีโอกาสออกสตาร์ตร่วมกับ วัลเดมาร์ อันตอน ในบทบาทแบ็กทรี
นอกจากนั้น ซูไมล่า คูลิบาลี่ และ ซาลีห์ ออซคาน ยังบาดเจ็บทั้งคู่ ขณะที่แข้งใหม่ โจ๊บ เบลลิงแฮม ที่เพิ่งย้ายมาจากซันเดอร์แลนด์ และตามรอยพี่ชาย จู๊ด เบลลิงแฮม ในถิ่นเสือเหลือง อาจเริ่มต้นจากม้านั่งสำรอง
แนวรุกนำโดย แซร์อู กีราสซี่ ดาวยิงตัวเก่งประจำทีม โดยมี คาริม อาเดเยมี่ กับ ยูเลี่ยน บรันด์ท ปั้นเกมสนับสนุน
11 ผู้เล่นตามคาด
ฟลูมิเนนเซ่ (4-3-3) : ฟาบิโอ - ชาเวียร์, ติอาโก้ ซิลวา, ฮวน ปาโบล เฟรย์ตาส, เรเน่ -โนนาโต้, ติอาโก้ ซานโตส, มาเตอุส มาร์ติเนลลี่ - จอห์น อาเรียส, เอแวราลโด้, เควิน แซร์น่า
ดอร์ทมุนด์ (3-4-2-1) : เกรกอร์ โคเบล - นิคลาส ซือเล่, วัลเดมาร์ อันตอน, รามี่ เบนเซไบนี่ - ยูเลี่ยน รายเยอร์สัน, มิเชล ซาบิทเซอร์, เฟลิกซ์ เอ็นเมช่า, แดเนี่ยล สเวนส์สัน - คาริม อาเดเยมี่, ยูเลี่ยน บรันดท์ - แซร์อู กีราสซี่
สนาม : เมทไลฟ์ สเตเดี้ยม, อีสต์ รูเธอร์ฟอร์ด
ผู้ตัดสิน : อิลกิซ ทานทาเชฟ (อุซเบกิสถาน)
ฟันธง
บิ๊กแมตช์นัดเปิดสนามของ 2 ทีมเต็งประจำกลุ่ม ฟลูมิเนนเซ่ลงเล่นทัวร์นาเม้นต์ด้วยความมั่นใจ จากผลงานชนะติดต่อกัน 4 เกมหลังสุดรวมทุกรายการ ขณะที่ ดอร์ทมุนด์ เล่นเป็นนัดแรกนับจากปิดฤดูกาลเมื่อกลางเดือนที่แล้ว สภาพความพร้อมน่าเป็นรองนิดๆ ชั้นบอลไม่ห่างกันนัก ดูแล้วมีโอกาสแบ่งแต้ม
ผลที่คาด : ฟลูมิเนนเซ่ เสมอ ดอร์ทมุนด์ 2-2
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา