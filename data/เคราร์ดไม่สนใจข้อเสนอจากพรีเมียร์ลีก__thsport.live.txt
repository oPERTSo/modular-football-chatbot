เคราร์ด มาร์ติน ยังคงมุ่งมั่นกับ บาร์เซโลน่า ต่อไปและไม่สนใจพิจารณาข้อเสนอจากสโมสรพรีเมียร์ลีก
'เดียรีโอ สปอร์ต' รายงานเมื่อวันจันทร์ที่ผ่านมาว่า เคราร์ด มาร์ติน แบ็กซ้ายวัย 23 ปีของ บาร์เซโลน่า ไม่สนใจหรือพิจารณาข้อเสนอใดๆในช่วงซัมเมอร์นี้ หลังตกเป็นเป้าสนใจของสองสโมสรพรีเมียร์ลีกอย่าง วูล์ฟแฮมป์ตัน กับ บอร์นมัธ
เคราร์ด ก้าวขึ้นมาเป็นส่วนหนึ่งของทีมอาซูลกราน่าภายใต้การกุมบังเหียนของ ฮันซี่ ฟลิค ซึ่งแบ็กซ้ายวัย 23 ปีทำผลงานได้ดีในระดับหนึ่งด้วยการทำ 1 ประตูกับ 6 แอสซิสต์จากการลงเล่นทุกรายการ 42 เกม ก่อนได้รับรางวัลตอบแทนด้วยสัญญาฉบับใหม่ที่มีอายุการใช้งานจนถึงปี 2028
แบ็กซ้ายทีมอาซูลกราน่าเป็นส่วนหนึ่งของทีมชาติสเปนยู-21 ปีชุดทำศึกชิงแชมป์แห่งชาติยุโรปที่ประเทศสโลวาเกีย แต่ เคราร์ด ลงเล่นแค่ 45 นาทีแรกของเกมประเดิมสนามที่ทัพกระทิงน้อยเชือดเจ้าภาพ 3-2 เนื่องจากบาดเจ็บจนต้องถอนตัวออกจากทัวร์นาเมนต์
เคราร์ด เตรียมเข้ารับการผ่าตัดเนื่องจากกระดูกฝ่ามือขวาชิ้นที่ 5 เคลื่อนในวันอังคารนี้ และคาดว่าแบ็กซ้ายวัย 23 ปีจะฟื้นตัวกลับมาพร้อมลงฝึกซ้อมช่วงปรีซีซั่นที่จะเริ่มต้นในวันที่ 13 กรกฎาคมนี้
ตามรายงานระบุว่า เคราร์ด ไม่มีความคิดที่จะย้ายออกจากสโมสรในช่วงซัมเมอร์นี้ แม้จะมีรายงานว่า บาร์เซโลน่า พร้อมพิจารณาข้อเสนอมูลค่า 12-15 ล้านยูโรสำหรับการปล่อยนักเตะออกจากสังกัดก็ตาม แต่แบ็กซ้ายวัย 23 ปีไม่สนใจและยังคงมุ่งมั่นกับทีมอาซูลกราน่าต่อไป
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา