เชลซี ประเดิมศึกสโมสรโลกด้วยชัยชนะตามเป้าจัดการทุบ แอลเอ เอฟซี 2-0 เลียม ดีแล็ป หัวหอกตัวใหม่ลงสำรองนัดแรกทำแอสซิสต์ลูกปิดท้ายได้ด้วย
ฟุตบอลสโมสรโลก กลุ่ม ดี
เชลซี 2 - แอลเอ เอฟซี 0
สนาม : เมอร์เซเดส-เบนซ์ สเตเดี้ยม
เริ่มเกมมา 5 นาทีแรก เชลซี ได้ทักทายก่อน โนนี่ มาดูเอเก้ ไหลบอลให้ นิโกลัส แจ็คสัน ซัดด้วยขวาในเขตโทษฝั่งซ้าย แต่ว่าติดเซฟ อูโก้ โยริส นายทวารจอมเก๋าของ แอลเอ เอฟซี
นาที 17 เชลซี มีโอกาสอีกครั้ง นิโกลัส แจ็คสัน แทงบอลให้ มาดูเอเก้ หลุดเข้าเขตโทษฝั่งซ้ายก่อนยิงติดขา โยริส จังหวะต่อเนื่องกัน โคล พาลเมอร์ ได้ซ้้ำทว่าติดบล็อก
นาที 20 โคล พาลเมอร์ มีโอกาสลุ้นยิงเมื่่อรับบอลจาก มอยเซส ไกเซโด้ ก่อนซัดหน้าเขตโทษแฉลบลอยตกหลังตาข่าย
เชลซี ออกนำ 1-0 ในนาที 34 นิโกลัส แจ็คสัน แทงบอลทะลุช่องให้ เปโดร เนโต้ หลุดเข้าเขตโทษฝั่งขวาก่อนล็อกหนีตัวประกบจนหลังหักแล้วอัดด้วยซ้ายเสียบเสาแรกอย่างเด็ดขาด
ครึ่งหลัง แอลเอ เอฟซี เปลี่ยนเอา โอลิวิเย่ร์ ชิรูด์ ดวายิงจอมเก๋าลงมาเจอทีมเก่า โดยเปลี่ยนให้ เจเรมี่ เอโบบิสเซ่ ออกไปพัก
นาที 54 เชลซี เกือบได้เพิ่ม เปโดร เนโต้ โยกหาจังหวะเปิดทางซ้ายเข้าไปให้ นิโกลัส แจ็คสัน ได้โหม่ง แต่ว่าไปติดบล็อก ทิโมธี ทิลล์แมน ก่อนเปลี่ยนทางผ่านเสาออกหลัง
3 นาทีถัดมา แอลเอ เอฟซี มีลุ้นตีเสมอ อีกอร์ เชซุส ผ่านบอลให้ เดนิส บูอ็องก้า บังหาเหลี่ยมยิงในเขตโทษ ทว่า โรเบิร์ต ซานเชซ เซฟช่วยเชลซีเอาไว้ได้
นาที 70 เชลซี มีโอกาสจากจังหวะที่ เปโดร เนโต้ จ่ายให้ โคล พาลเมอร์ ซัดด้วยซ้ายแต่งัดบอลมากไปทำให้บอลโด่งข้ามคานน่าเสียดาย
อีก 10 นาทีถัดมา เชลซี ได้ประตูหนีเป็น 2-0 เลียม ดีแล็ป หัวหอกตัวใหม่ที่ลงสำรอง ได้จังหวะเปิดบอลจากขวาเข้าเขตโทษ เอ็นโซ่ เฟร์นานเดซ สอดมาได้จังหวะเอาบอลลงก่อนซัดจ่อๆ เข้าไป
แอลเอ เกือบตีไข่แตกได้ทันที มาร์ค เดลกาโด้ จ่ายให้ เดนิส บูอ็องก้า หลุดเข้าเขตโทษก่อนโดน มาโล กุสโต้ เบียดล้ม แต่ยังตวัดขายิง บอลไม่แรงมากทำให้ โรเบิร์ต ซานเชซ ทุบทิ้งไปได้
จากนั้นไม่มีประตูเกิดขึ้นอีก เชลซี จึงประเดิมรายการด้วยการเอาชนะ แอลเอ เอฟซี 2-0
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา