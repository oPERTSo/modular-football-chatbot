เปแอสเช ทำผลงานสมราคมทีมแชมป์ยุโรปล่าสุดด้วยการไล่ขย่ม แอต.มาดริด ที่เหลือ 10 คนไปขาดลอย 4-0 ในศึกสโมสรโลก
ฟุตบอลชิงแชมป์สโมสรโลก กลุ่ม บี
เปแอสเช 4 - แอต.มาดริด 0
สนาม : ทีคิวแอล สเตเดี้ยม
เปแอสเช แชมป์ยูฟ่า แชมเปี้ยนส์ ลีก ทีมล่าสุดส่ง เดซิเร่ ดูเอ้, กอนซาโล่ รามอส, ควิช่า ควารัตสเคเลีย เล่นเกมรุกร่วมกัน ส่วน แอต.มาดริด ใช้ ฮูเลียน อัลวาเรซ กับ อ็องตวน กรีซมันน์ จับคู่กันในแดนหน้า
นาทีที่ 17 เปแอสเช มีลุ้นยิงเข้ากรอบครั้งแรกจากจังหวะที่ ฟาเบียน รูอีซ โหม่งชงให้ กอนซาโล่ รามอส ยิงหน้าเขตโทษ แต่ว่า ยาน โอบลัค เซฟเอาไว้ได้ จากนั้น ควารัตสเคเลีย ได้ยิงในเขตโทษติดเซฟอีก
เปแอสเช เอาประตูนำ 1-0 จนได้ในอีก 2 นาทีถัดมา ควิช่า ควารัตสเคเลีย ผ่านบอลจากขวาไปหน้าเขตโทษให้ ฟาเบียน รูอีซ วิ่งมายิงด้วยซ้ายแบบไม่ต้องจับ ส่งบอลเสียบตาข่ายแม่นยำ
เกมของ เปแอสเช หาโอกาสจบได้ดีกว่า และได้ลุ้นอีกครั้งในนาที 38 ชูเอา เนเวส เปิดบอลให้ กอนซาโล่ รามอส ซัดด้วยซ้ายในเขตโทษ แต่ โอบลัค ป้องกันเอาไว้ได้
ช่วงทดเวลาบาดเจ็บ เปแอสเช หนีเป็น 2-0 จากการเล่นโต้กลับ ควารัตสเคเลีย แทงให้ วิตินญ่า ลากต่อเข้าเขตโทษก่อนกดด้วยขวาเสียบเสาไม่พลาด
ครึ่งหลังนาที 49 ยังเป็น เปแอสเช ได้ลุ้นจาก ควารัตสเคเลีย  ที่ได้บอลจาก นูโน่ เมนเดส ก่อนซัดด้วยขวาติดเซฟ
ฮูเลียน อัลวาเรซ ส่งบอลตุงตาข่ายให้ แอต.มาดริด ดีใจเก้อในนาที 57 ทว่า วีเออาร์ ริบคืนหลังผู้ตัดสินมองว่า โกเก้ ไปทำฟาวล์ผู้เล่น เปแอสเช ก่อน
แอต.มาดริด มาเหลือผู้เล่น 10 คนเมื่อ เกลม็องต์ ล็องเล่ต์ ได้ใบเหลืองที่สองกลายเป็นใบแดง หลังมีปากเสียงกับผู้ตัดสิน
นาที 82 แอต.มาดริด น่าจะได้ประตูตีไข่แตกสุดๆ เมื่อ  เปิดบอลจากขวาเข้าเขตโทษให้ อเล็กซานเดอร์ ซอร์ล็อธ ที่เพิ่งลงสำรอง แปจ่อๆ ทว่าข้ามคานสุดเหลือเชื่อ
พอทำไม่ได้กลับเป็น เปแอสเช ที่ได้ประตูปิดกล่อง 3-0 ในอีก 5 นาทีถัดมาเมื่อแนวรับ แอต.มาดริด เคลียร์บอลไม่ขาด อิบราฮิม เอ็มบาเย่ ตัวสำรองเกี่ยวได้ก่อนมาถึง เซนนี่ มาลายู ตวัดยิงด้วยขวาเข้าเสาแรก
ช่วงทดเวลาบาดเจ็บ เปแอสเช มาได้จุดโทษหลังผู้ตัดสินเช็กวีเออาร์ก่อนชี้ขาดว่า โรบิน เลอ นอร์กม็อง ทำฟาวล์ในเขตโทษ ก่อนเป็น อี คัง-อิน รับหน้าที่ยิงเข้าไปเป็น 4-0
จากนั้นจบเกม เปแอสเช เก็บชัยชนะสวยงามในนัดแรกของศึกสโมสรโลกด้วยการไล่อัด แอต.มาดริด 4-0
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา