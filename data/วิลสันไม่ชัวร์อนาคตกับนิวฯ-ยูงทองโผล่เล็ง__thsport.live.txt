คัลลั่ม วิลสัน กองหน้า นิวคาสเซิ่ล ยูไนเต็ด ยันไม่รู้อนาคตตนเอง หลังกำลังจะหมดสัญญากับสาลิกาดง และตกเป็นข่าวเชื่อมโยงกับ ลีดส์ ยูไนเต็ด
กองหน้าชาวอังกฤษ ซึ่งจะรับหน้าที่เป็นกูรูให้กับ DAZN ในทัวร์นาเม้นต์ชิงแชมป์สโมรโลก ที่สหรัฐฯ ตกเป็นสำรองของนิวคาสเซิ่ล ยูไนเต็ด ในฤดูกาลที่ผ่านมา ด้วยเหตุผลทั้งฟอร์มการเล่นที่เป็นรอง อเล็กซานเดอร์ อีซัค รวมทั้งปัญหาบาดเจ็บ
ในการพูดคุยผ่านพ็อดแคสต์ High Performance วิลสัน ยอมรับว่า ยังคงรู้สึก "หงุดหงิด" ที่ไม่เห็นชื่อของตัวเองอยู่ใน 11 ตัวจริงของ เอ็ดดี้ ฮาว แต่ยืนยันว่า ตนเองยังมีอะไรให้ทุ่มเทให้กับเกมลูกหนังอีกมาก ไม่ว่าที่ไทน์ไซด์ หรือที่อื่นก็ตาม
"ตอนนี้ผมสบายใจแล้ว โชคดีที่ผมมีฐานะทางการเงินที่มั่นคง นั่นจึงไม่ใช่ปัญหา" วิลสันกล่าว
"ผมรู้ว่าผมยังสามารถดูแลครอบครัวและหาอาหารมาเลี้ยงพวกเขาได้ ผมรู้คุณค่าของตัวเองและผมยังรู้สึกหิวโหยอยู่ข้างใน ถึงแม้ว่าผมจะรู้ว่า อเล็กซ์ (อีซัค) ยิงประตูได้ แต่ผมก็ยังรู้สึกหงุดหงิดเมื่อรายชื่อผู้เล่นออกมา และผมไม่ได้ลงสนาม ดังนั้น ผมจึงรู้ว่า ผมยังไม่พร้อมอำลาวงการลูกหนัง"
"ผมอยากเลิกเล่นฟุตบอลก่อนที่ฟุตบอลจะหันหลังให้ผม ผมไม่ยอมให้อาการบาดเจ็บมาขัดขวางการเล่นของผม ผมคิดว่า ตอนนี้ ผมฟิตมาได้ 4 เดือนครึ่งแล้ว แต่ผมคงได้ลงเล่นไปแค่ 250 หรือ 300 นาทีเท่านั้น และเรื่องแบบนี้มันน่าหงุดหงิดนะ เพราะคุณคงไม่อยากปล่อยให้อาชีพค้าแข้งของคุณผ่านไปหลายปีแบบสูญเปล่า โดยเฉพาะอย่างยิ่ง เมื่อคุณต้องทำงานหนักมากเพื่อไปถึงจุดนั้น"
"ตอนนี้ทุกอย่างยังใหม่สำหรับผม แต่ผมแค่สนุกกับชีวิต สนุกกับฟุตบอล และเล่นด้วยรอยยิ้มบนใบหน้า สิ่งที่ถูกกำหนดให้เป็นก็จะเป็น"
แม้ เอ็ดดี้ ฮาว เผยว่าต้องการให้วิลสันอยู่ต่อที่ไทน์ไซด์ และสาลิกาดงประกาศว่า กำลังหารือเรื่องสัญญาใหม่สำหรับเขา แต่ก็มีความเป็นไปได้สูงมากที่วิลสันจะออกจากทีมในฐานะฟรีเอเย่นต์ในเดือนหน้า หากเป็นเช่นนั้น ลีดส์ ยูไนเต็ด อาจเป็นจุดหมายปลายทางที่เป็นไปได้สำหรับเขา
ทีมของ ดาเนี่ยล ฟาร์เค่ กำลังเตรียมตัวเพื่อคืนสู่พรีเมียร์ลีก และหวังประสบความสำเร็จมากกว่า 6 สโมสรล่าสุดที่เลื่อนชั้นสู่ลีกสูงสุด ซึ่งล้วนตกชั้นหลังเลื่อนชั้นได้เพียงฤดูกาลเดียว
ลีดส์ ยูไนเต็ด คว้าแชมป์แชมเปี้ยนชิพในวันสุดท้ายของฤดูกาล โดยทำ100 แต้ม แซงหน้าเบิร์นลี่ย์ในที่สุด
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา