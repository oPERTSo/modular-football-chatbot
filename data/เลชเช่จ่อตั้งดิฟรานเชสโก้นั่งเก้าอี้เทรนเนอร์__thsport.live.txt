ตุ๊ตโต้แมร์กาโต้เว็บ รายงานว่า เลชเช่ เตรียมตั้ง ยูเซบิโอ ดิ ฟรานเชสโก้ นั่งเก้าอี้กุนซือคนใหม่สู้ศึกฤดูกาล 2025/26
เลชเช่ รอดตกชั้นหวุดหวิดในฤดูกาลที่ผ่านมาภายใต้การนำของ มาร์โก จามเปาโล ที่เข้ามารับงานแทน ลูก้า ก็อตติ ที่โดนปลดจากตำแหน่งไปช่วงกลางเดือนพฤศจิกายน โดยทีมจบอันดับที่ 17 ของตาราง ด้วยการมี 34 คะแนน เหนือกว่า เอ็มโปลี ที่อยู่ในโซนแดงเพียง 3 แต้มเท่านั้น
อย่างไรก็ตามแม้ จามเปาโล จะมีเงื่อนไขอยู่กับทีมต่อไปเมื่อพาทีมรอดตกชั้นได้ แต่แนวทางของเขาและสโมสรที่เห็นต่างกันทำให้ทีมบริหารตัดสินใจแยกทางกับนายใหญ่วัย 57 ปีไปเมื่อสัปดาห์ที่แล้ว
ล่าสุดจากรายงานของสื่อแดนรองเท้าบู๊ตระบุว่า เลชเช่ เตรียมตั้ง ดิ ฟรานเชสโก้ คุมทีมด้วยสัญญา 1 ปี พร้อมอ็อปชั่นขยายเพิ่มหากพาทีมอยู่รอดสำเร็จ
งานนี้เป็นโอกาสอีกครั้งของ ดิ ฟรานเชสโก้ หลังทำทีม โฟรซิโนเน่ ตกชั้นเมื่อฤดูกาล 2023/24 และในซีซั่นที่ผ่านมาก็ตกชั้นกับ เวเนซีย
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา