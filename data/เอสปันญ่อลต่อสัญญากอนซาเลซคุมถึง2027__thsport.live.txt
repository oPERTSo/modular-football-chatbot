เอสปันญ่อล ประกาศต่อสัญญาฉบับใหม่กับ มานูเอล กอนซาเลซ ออกไปจนถึงปี 2027 หลังเจ้าตัวพาทีมอยู่รอดปลอดภัยใน ลาลีกา ได้สำเร็จในวันสุดท้ายของฤดูกาลที่ผ่านมา
กอนซาเลซ ถือเป็นหนึ่งในกุนซือที่ก้าวขึ้นมาจากระดับล่างของฟุตบอลแคว้นกาตาลุนย่า โดยผ่านประสบการณ์คุมทีมจากลีกระดับ 3-5 อย่าง บาดาโลนา, เอโบร และ เปนญ่า เดปอร์ตีบา ก่อนจะเข้ารับตำแหน่งกุนซือทีมชุดบีของ เอสปันญ่อล ในปี 2023
ในเดือนมีนาคม 2024 เขาถูกดันขึ้นมาคุมทีมชุดใหญ่ในฐานะกุนซือขัดตาทัพ และสามารถพา "นกแก้ว" จบฤดูกาลอย่างยอดเยี่ยม ด้วยการคว้าตั๋วเลื่อนชั้นจากเซกุนด้าด้วยการชนะ เรอัล โอเบียโด้ และในฤดูกาลถัดมาก็สามารถพาทีมอยู่รอดในลีกสูงสุดได้ในปีแรกของเขาในลาลีกา
นับเพียง 2 ปีที่ผ่านมา กอนซาเลซ ไต่เต้าจากระดับดิวิชั่น 5 ขึ้นมาจนถึงจุดสูงสุดของฟุตบอลสเปนได้อย่างเหลือเชื่อ
อย่างไรก็ตาม ตามรายงานจาก มุนโด้ เดปอร์ติโบ ระบุว่าสัญญาฉบับนี้มี เงื่อนไขยกเลิกได้หากทีมตกชั้น ในอนาคต
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา