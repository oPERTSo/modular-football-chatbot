ลีวาย โคลวิลล์ กองหลังเชลซี มั่นใจว่า ทีมพร้อมแล้วสำหรับการลุ้นแชมป์พรีเมียร์ลีก หรือยูฟ่า แชมเปี้ยนส์ ลีก หลังเพิ่งประกาศศักดาคว้าแชมป์สโมสรโลกหมาดๆ
ดาวเตะวัย 22 ปี เป็นตัวจริงในชัยชนะสุดช็อก 3-0 เหนือ ปารีส แซงต์ แชร์กแมง ที่สนาม เม็ตไลฟ์ สเตเดี้ยม รัฐนิวเจอร์ซี่ย์ ซึ่งทัพสิงห์บลูส์กลายเป็นแชมป์โลก สำหรับทัวร์นาเม้นต์ใหญ่ 4 ปีครั้งของฟีฟ่า
เมื่อถูกสอบถามว่า เชลซี สามารถต่อยอดความสำเร็จดังกล่าว ด้วยการคว้าแชมป์พรีเมียร์ลีก หรือแชมเปี้ยนส์ ลีกได้หรือไม่ โคลวิลล์ ตอบกลับว่า "ใช่ แน่นอน"
ก่อนเสริมว่า "ผมเคยพูดไว้ตอนเริ่มต้นทัวร์นาเมนต์นี้ว่า แผนการของเราคือการคว้าแชมป์ และแฟนบอลมองผมว่าบ้าไปแล้ว ดังนั้น ตอนนี้ ผมจะพูดสิ่งเดียวกันสำหรับพรีเมียร์ลีกและแชมเปี้ยนส์ ลีก"
"นี่คือถ้วยใหญ่ที่สุดที่ผมเคยคว้าได้ ผมคิดว่า คลับ เวิลด์ คัพ จะใหญ่กว่าแชมเปี้ยนส์ ลีก และเราเป็นทีมแรกที่คว้าแชมป์สำเร็จ"
"มันเป็นชัยชนะที่ประกาศชัดเจน และในอนาคต หากเรายังคงคว้าถ้วยรางวัลได้ ทุกคนก็จะมอบความรักที่สมควรได้รับให้กับเรา"
"แต่เราจะรู้เรื่องนี้ในอนาคต ผมคิดว่า เราพร้อมแล้ว และเราจะได้เห็นกันในฤดูกาลหน้า"
เชลซี จบอันดับ 4 พรีเมียร์ลีก ฤดูกาลล่าสุด และคว้าแชมป์คอนเฟอเรนซ์ ลีก ในฤดูกาลแรกอันน่าประทับใจ ภายใต้การนำของ เอ็นโซ่ มาเรสก้า
มันเป็นปีที่ยอดเยี่ยมสำหรับเจ้าของร่วม ท็อดด์ โบห์ลี่ย์ และ Clearlake Capital ซึ่งประสบความสำเร็จอย่างจริงจังเป็นครั้งแรก นับตั้งแต่ซื้อสโมสรในปี 2022
การเซ็นสัญญากับผู้เล่นดาวรุ่งจำนวนมากด้วยสัญญาระยะยาวนั้นไม่เป็นที่ชื่นชอบสำหรับบางคนในวงการฟุตบอล กระนั้น โคลวิลล์ เชื่อว่าตอนนี้ เชลซี มีทีมที่พร้อมคว้าแชมป์และตามรอยอดีตที่ยิ่งใหญ่ได้
"เราเป็นทีมเดียวกัน และนั่นคืออัตลักษณ์ของ เชลซี คุณจะสามัคคีกันไม่ว่าจะเกิดอะไรขึ้น ผมคิดว่านักเตะอย่าง จอห์น เทอร์รี่, แฟร้งค์ แลมพาร์ด, ดิดิเย่ร์ ดร็อกบา พวกเขาเริ่มต้นสิ่งเหล่านี้ และเราจะสานต่อ" โคลวิลล์ กล่าว
"พวกเขาทั้งหมดเป็นผู้เล่นที่มหัศจรรย์, นักเตะยอดเยี่ยมซึ่งคว้าแชมป์มากมาย แต่เรามีนักเตะดีที่สุดในทีมของเรา แน่นอน นักเตะดาวรุ่ง และนั่นคือแผนการของเรา นั่นคือการคว้าแชมป์ที่ใหญ่ที่สุดเพื่อ เชลซี"
"พวกเราสามารถทำแบบนั้นได้อย่างแน่นอน ผมคิดว่า เราแสดงให้เห็นแล้ว ทุกคนบอกว่า เปแอสเช เป็นทีมที่ดีสุดในโลก แต่เราชนะ 3-0"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา