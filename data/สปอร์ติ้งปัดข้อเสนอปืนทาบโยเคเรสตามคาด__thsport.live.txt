สปอร์ติ้ง ลิสบอน ปฏิเสธข้อเสนอของ อาร์เซน่อล ที่ยื่นซื้อ วิคเตอร์ โยเคเรส ดาวยิงตัวเก่ง แต่จะมีการเจรจากันใหม่
" A Bola" สื่อในโปรตุเกสรายงานว่า สปอร์ติ้ง ลิสบอน ได้รับข้อเสนออย่างเป็นทางการจาก อาร์เซน่อล เป็นจำนวนเงิน 55 ล้านยูโร บวกโบนัสอีก 10 ล้านยูโร สำหรับการคว้าตัว วิคเตอร์ โยเคเรส ไปร่วมทีม
อย่างไรก็ตาม ทีมดังแห่งโปรตุเกสที่คว้าแชมป์ลีกในฤดูกาลล่าสุด ได้ปฏิเสธข้อเสนอของทีมปืนใหญ่แล้วในเบื้องต้น
แม้จะปฏิเสธข้อเสนอ แต่ สปอร์ติ้ง ก็ยินดีที่จะเปิดโต๊ะเจรจาในดีลนี้ต่อ โดยถือเป็นรอบแรกของการพูดคุย ซึ่งมีแนวโน้มว่าจะมีความคืบหน้าในอีกไม่กี่วันข้างหน้า เนื่องจากสโมสรจากลอนดอนต้องการปิดดีลให้เร็วที่สุด
ขณะที่ อาร์เซน่อล ยังไม่ยอมแพ้ และมีโอกาสสูงที่จะเพิ่มข้อเสนอในเร็วๆ นี้ เพื่อโน้มน้าวให้ สปอร์ติ้ง ยอมปล่อยตัวกองหน้าทีมชาติสวีเดนรายนี้ และในขณะเดียวกันก็ยังไม่ได้ถอนตัวจากดีล เบนยามิน เชชโก้ ของ แอร์เบ ไลปซิก
ก่อนหน้านี้ เมื่อวันพุธที่ผ่านมา เฟรเดรีโก้ วารานดาส ประธานสโมสร สปอร์ติ้ง ลิสบอน เพิ่งออกมาให้สัมภาษณ์ถึงอนาคตของ โยเคเรส โดยหนึ่งในประเด็นสำคัญคือจะไม่เรียกร้องค่าฉีกสัญญา 100 ล้านยูโร แต่ก็จะไม่ปล่อยตัวในราคา 60 ล้านยูโร บวกโบนัส 10 ล้านยูโร เพราะต้องการมากกว่า
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา