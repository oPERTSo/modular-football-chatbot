สื่ออาร์เจนตินาสร้างกระแสว่า แอตเลติโก มาดริด ใกล้บรรลุข้อตกลงกับ ท็อตแน่ม ฮ็อทสเปอร์ ในการเซ็นสัญญากับ คริสเตียน โรเมโร่ แต่สื่อหลายสำนักยืนยันว่าไม่เป็นความจริง
เฟร์นานโด ซีสซ์ ผู้สื่อข่าวชาวอาร์เจนไตน์ของสถานีวิทยุ ดีสปอร์ตส์ ราดีโอ อ้างว่า แอตเลติโก มาดริด ใกล้บรรลุข้อตกลงกับ ท็อตแน่ม ฮ็อทสเปอร์ สำหรับการเซ็นสัญญากับ คริสเตียน โรเมโร่ กองหลังทีมชาติอาร์เจนตินาด้วยค่าตัว 55 ล้านยูโรบวกโบนัสเพิ่มเติม 10 ล้านยูโร
จากรายงานของสื่ออาร์เจนตินาอ้างว่าการทำข้อตกลงดึง โรเมโร่ มาจาก ท็อตแน่ม ฮ็อทสเปอร์ ของ แอตเลติโก มาดริด ใกล้จะเกิดขึ้นในเร็วๆนี้ด้วยมูลค่ารวม 65 ล้านยูโร
แต่ สกาย สปอร์ตส์ สื่ออังกฤษระบุว่ารายงานจากสื่ออาร์เจนตินาไม่เป็นความจริงแต่อย่างใด ขณะที่ มัตเตโอ โมเร็ตโต้ ผู้สื่อข่าวของเรเลโบยืนยันเช่นกันว่า แอตเลติโก มาดริด และ ท็อตแน่ม ฮ็อทสเปอร์ ยังไม่สามารถตกลงค่าตัวของปราการหลังชาวอาร์เจนไตน์
ปัจจุบัน โรเมโร่ ยังอยู่ภายใต้สัญญาจนถึงปี 2027 และ ท็อตแน่ม ฮ็อทสเปอร์ ไม่อยู่ภายใต้แรงกดดันที่จะต้องขายกองหลังทีมชาติอาร์เจนตินา แม้จะมีรายงานว่าเขาต้องการย้ายไปค้าแข้งในสเปนก็ตาม แต่ โธมัส แฟร้งค์ กุนซือคนใหม่ของทัพไก่เดือยทองยังหวังพึ่งพากองหลังชาวอาร์เจนไตน์ในฤดูกาลหน้าด้วย
อย่างไรก็ตามหาก ท็อตแน่ม ฮ็อทสเปอร์ ไม่สามารถรั้งนักเตะไว้กับสโมสรต่อไป มีรายงานอ้างว่าทีมไก่เดือยทองจะเรียกร้องค่าตอบแทนสำหรับการปล่อย โรเมโร่ ไม่ต่ำกว่า 90 ล้านยูโร
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา