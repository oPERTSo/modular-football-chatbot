เลาตาโร่ มาร์ติเนซ กัปตันทีม อินเตอร์ มิลาน ส่งข้อความชัดเจนถึงเพื่อนร่วมทีมให้ย้ายออกไปเลยหากไม่ต้องการอยู่กับทีม หลังตกรอบสโมสรโลก
อินเตอร์ จอดป้ายสโมสรโลกที่รอบ 16 ทีมสุดท้าย หลังพลาดท่าโดน ฟลูมิเนนเซ่ จากบราซิลยิงชนะไป 2-0 ในเกมที่ชาร์ลอตต์ รัฐนอร์ทแคโรไลน่า เมื่อวันจันทร์ที่ผ่านมา
หลังจบเกม เลาตาโร่ เหมือนจะส่งข้อความถึง ฮาคาน ชาลาโนลู กองกลางทีมชาติตุรกีที่มีข่าวลือว่าอยากย้ายไป กาลาตาซาราย และไม่ได้ช่วยทีมในเกมกับ ฟลูมิเนนเซ่ เพราะบินกลับยุโรปไปแล้วเนื่องจากมีอาการบาดเจ็บ
"โค้ชผลักดันเราอย่างหนัก แม้วันนี้เราตกรอบ แต่เรามีข้อความชัดเจนว่าคนที่อยากอยู่ก็ต้องอยู่ คนที่ไม่อยากอยู่ก็ไปเถอะ"
"เราคือทีมสำคัญ ต้องสู้เพื่อเป้าหมายสำคัญๆ" ดาวยิงทีมชาติอาร์เจนตินา กล่าวอย่างไม่สบอารมณ์
เมื่อถูกถามถึงความหมายของคำพูดนี้ว่าต้องการสื่อถึงใครเป็นพิเศษหรือไม่ มาร์ติเนซ ตอบเลี่ยงว่า "ผมพูดแบบทั่วไป มันเป็นฤดูกาลที่ยาวนานและเหนื่อยล้า เราจบแบบมือเปล่า นี่คือข้อความทั่วไป"
"ถ้าอยากอยู่ในระดับสูงและสู้แชมป์ เราต้องกระตือรือร้น ต้องเป็นทีมเหมือนตอนที่เราคว้าแชมป์สคูเด็ตโต้ครั้งที่สอง เราต้องสร้างทีมขึ้นมาใหม่จากตรงนั้น"
"ผมจะไม่เอ่ยชื่อใคร เราอยู่ที่นี่เพื่อทุ่มเทเต็มที่ แต่ผมเห็นหลายอย่างที่ผมไม่ชอบ ผมเป็นกัปตัน เป็นผู้นำของทีม ก็ต้องพูดออกมา ข้อความชัดเจนคือ ใครอยากอยู่และสู้เพื่อตัวเองก็อยู่ต่อ ถ้าไม่ก็ลาก่อน"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา