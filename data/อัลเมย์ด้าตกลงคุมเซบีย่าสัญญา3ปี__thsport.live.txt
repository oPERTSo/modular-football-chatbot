มาตีอัส อัลเมย์ด้า กุนซือชาวอาร์เจนไตน์ ตกลงรับงานคุมทีม เซบีย่า ต้นสังกัดเก่าในลา ลีกา สเปน ด้วยสัญญา 3 ปี
อัลเมย์ด้า เพิ่งแยกทางกับ เออีเค เอเธนส์ ทีมดังของกรีซ หลังจบฤดูกาลล่าสุด ก่อนได้รับข้อเสนอจาก เซบีย่า อดีตต้นสังกัดที่กำลังสรรหากุนซือคนใหม่
เซบีย่า ทำผลงานไม่ดีนักในฤดูกาลที่แล้ว ทำให้ ฆาเบียร์ การ์เซีย ปีเมียนต้า ถูกปลดจากตำแหน่งในกลางเดือนเมษายน ก่อนตั้ง ฆัวกิน กาปาร์รอส คุมชั่วคราวถึงจบฤดูกาล
เซซาร์ หลุยส์ เมร์โล่ นักข่าวอาร์เจนไตน์รายงานว่า เซบีย่า บรรลุข้อตกลงร่วมกับ มาตีอัส อัลเมย์ด้า ได้แล้วสำหรับการดึงมารับตำแหน่งเฮดโค้ชคนใหม่ด้วยสัญญา 3 ปี
อัลเมย์ด้า ได้รับความสนใจจากทีมในอิตาลีด้วย แต่เจ้าตัวเลือกตอบรับข้อเสนอของ เซบีย่า ต้นสังกัดแรกในยุโรปหลังย้ายมาจาก ริเวอร์ เพลท ในฤดูกาล 1996/97
ทั้งนี้ อดีตกองกลางทีมชาติอาร์เจนตินา เริ่มคุม ริเวอร์ เพลท เป็นทีมแรกในปี 2011 ก่อนย้ายไปคุม บานฟิลด์, กวาดาลาฮาร่า, ซาน โฮเซ่ เอิร์ธเควกส์ และ เออีเค เอเธนส์
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา