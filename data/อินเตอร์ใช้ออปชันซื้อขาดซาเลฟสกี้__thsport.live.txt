อินเตอร์ มิลาน ประกาศยืนยันคว้าตัว นิโกล่า ซาเลฟสกี้ กองกลางทีมชาติโปแลนด์จาก โรม่า มาร่วมทีมแบบถาวร หลังใช้ออปชันซื้อขาดในราคา 6.5 ล้านยูโร
ซาเลฟสกี้ วัย 22 ปี ย้ายมาร่วมทัพ อินเตอร์ มิลาน แบบยืมตัวเมื่อวันที่ 1 กุมภาพันธ์ และลงสนามไป 17 นัดรวมทุกรายการ ตลอดช่วงครึ่งหลังของฤดูกาลล่าสุด
"งูใหญ่" ประกาศดีลนี้ผ่านเว็บไซต์สโมสรอย่างเป็นทางการเมื่อวันจันทร์ที่ผ่านมา โดยนักเตะมีชื่ออยู่ในทีมชุดลุย ฟีฟ่า คลับ เวิลด์ คัพ เรียบร้อยแล้ว
แข้งทีมชาติโปแลนด์รายนี้สร้างความประทับใจทันทีหลังย้ายมา โดยแอสซิสต์ให้ สเตฟาน เดอ ฟราย ยิงตีเสมอในช่วงทดเจ็บ ในศึกดาร์บี้แมตช์กับ เอซี มิลาน เพียงหนึ่งวันหลังเซ็นสัญญา
ซาเลฟสกี้ ยิงประตูแรกและประตูเดียวให้ อินเตอร์ ในเกมชนะ โตริโน่ 2-0 เมื่อเดือนพฤษภาคมที่ผ่านมา และลงเล่นในนัดชิงชนะเลิศ ยูฟ่า แชมเปี้ยนส์ ลีก ในฐานะตัวสำรองช่วง 30 นาทีสุดท้าย แม้ทีมจะพ่ายให้ ปารีส แซงต์-แชร์กแมง ขาดลอยถึง 0-5
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา