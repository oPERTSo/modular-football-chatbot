เรเน่ อาดเลอร์ อดีตผู้รักษาประตู ฮัมบูร์ก จวกหนัก บาร์เซโลน่า ที่ปฏิบัติต่อ มาร์ก-อันเดร แทร์ ชเตเก้น แบบไม่เป็นธรรมและพยายามบีบให้นายทวารวัย 33 ปีย้ายออกจากสโมสร
เรเน่ อาดเลอร์ อดีตผู้รักษาประตูชาวเยอรมันได้แสดงความคิดเห็นอย่างแข็งกร้าวเกี่ยวกับการปฏิบัติต่อ มาร์ก-อันเดร แทร์ ชเตเก้น ของ บาร์เซโลน่า ที่พยายามหาทางเขี่ยนายทวารวัย 33 ปีออกจากสโมสร ตามรายงานจาก แดร์ สปีเกิ้ล เมื่อวันจันทร์ที่ผ่านมา
เรื่องนี้เกิดขึ้นหลัง บาร์เซโลน่า เซ็นสัญญากับ โจน การ์เซีย นายทวารวัย 24 ปีของ เอสปันญ่อล เพื่อดึงมาเป็นผู้รักษาประตูมือหนึ่งคนใหม่ โดยมี วอยเชียค เชสนี่ เป็นแบ็คอัพและทีมอาซูลกราน่าพยายามบีบให้ แทร์ ชเตเก้น ย้ายออกจากสโมสรแม้ว่ายังมีสัญญาจนถึงปี 2028 ก็ตาม
มันเป็นการปฏิบัติที่ไม่เป็นธรรมต่อ แทร์ ชเตเก้น ตามมุมมองของ อาดเลอร์ อดีตนายทวาร ฮัมบูร์ก ทั้งที่นักเตะรับใช้สโมสรมาเป็นอย่างดีตั้งแต่ย้ายมาจาก มึนเช่นกลัดบัค ในช่วงซัมเมอร์ปี 2014
'แทร์ ชเตเก้น ยืนหยัดเคียงข้างสโมสรเสมอมา แม้ในช่วงเวลาที่ยากลำบาก และแม้กระทั่งตอนที่เขาต้องเสียสละชีวิตส่วนตัว และตอนนี้ หลังจากกลับมาจากการบาดเจ็บสาหัส พวกเขากลับไม่เปิดโอกาสให้เขาต่อสู้เพื่อตำแหน่งของตัวเองเลย' อาดเลอร์ กล่าว
'สถานการณ์แบบนี้ไม่ใช่เรื่องใหม่สำหรับ บาร์เซโลน่า นี่ไม่ใช่ครั้งแรกที่พวกเขาปฏิบัติต่อผู้เล่นมากประสบการณ์แบบนี้'
อาดเลอร์ ยังเอ่ยปากเตือน แทร์ ชเตเก้น ว่ามีความเสี่ยงจะเสียตำแหน่งในทีมชาติเยอรมนี หากเขาไม่สามารถลงเล่นกับทีมอาซูลกราน่าอย่างสม่ำเสมอ
'หากมีโอกาสดีๆ เกิดขึ้นกับสโมสรที่เขาสามารถลงเล่นได้อย่างสม่ำเสมอ โดยเฉพาะอย่างยิ่งในปีแบบนี้ ผมมั่นใจว่าเขาจะคว้ามันไว้ เขาต้องทำ ถ้าเขาไม่ได้ลงสนาม เขาก็เสี่ยงที่จะเสียตำแหน่งในทีมชาติ และเสียโอกาสในการไปฟุตบอลโลก'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา