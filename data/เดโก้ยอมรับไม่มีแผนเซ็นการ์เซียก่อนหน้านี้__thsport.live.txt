โจน การ์เซีย ไม่ได้อยู่ในแผนเซ็นสัญญาของ บาร์เซโลน่า ในตอนแรก แต่จากโอกาสทางการตลาดทำให้ทัพอาซูลกราน่าไม่สามารถปัดโอกาสดึงนายทวารวัย 24 ปีมาร่วมทีม
อันแดร์ซอน เดโก้ ผู้อำนวยการกีฬาของ บาร์เซโลน่า ยอมรับว่าสโมสรไม่มีแผนเซ็นสัญญากับ โจน การ์เซีย ของ เอสปันญ่อล ในช่วงซัมเมอร์นี้ แต่ด้วยโอกาสทางการตลาดทำให้ทีมอาซูลกราน่าลงทุนดึงนายทวารวัย 24 ปีเข้าสังกัด ตามรายงานจาก 'ลา บานกวาร์เดีย' สื่อแคว้นกาตาลุนย่าเมื่อวันอาทิตย์ที่ผ่านมา
โจน การ์เซีย สามารถย้ายสังกัดด้วยค่าฉีกสัญญาเพียง 25 ล้านยูโร ก่อน บาร์เซโลน่า จะจ่ายเงินจำนวนดังกล่าวเพื่อดึงนายทวารวัย 24 ปีเข้าสังกัดและเซ็นสัญญาจนถึงปี 2031 แม้ว่าจะไม่ใช่แผนงานของสโมสรในตอนแรกก็ตาม
'ผู้รักษาประตูไม่ใช่เรื่องสำคัญ แต่เรามองเห็นโอกาสในตลาด สำหรับปัจจุบันและอนาคต ไม่มีผู้เล่นดาวรุ่งในระดับของเขามากนัก เราไม่เคยคุยกับ โจน ก่อนที่ลีกจะจบลง จากนั้นเราได้คุยกับตัวแทนของเขา โดยเขาบอกว่าหากนักเตะเปิดทางเลือกให้ บาร์เซโลน่า เราก็อยากคุยกับเขา และเราได้อธิบายแนวคิดนั้นแล้ว' เดโก้ ชี้แจง
ปัจจุบัน บาร์เซโลน่า มีสองผู้รักษาประตูมากประสบการณ์อย่าง มาร์ก-อันเดร แทร์ ชเตเก้น และ วอยเชียค เชสนี่ ซึ่งรายหลังกำลังจะขยายสัญญาเพิ่มเติมอีกหนึ่งปีบวกอ็อปชั่นอีกหนึ่งปี แต่ เดโก้ เผยว่าการตัดสินใจดึง โจน การ์เซีย เข้ามาด้วยจุดประสงค์ที่ชัดเจนแล้ว
'ผมขอยกตัวอย่างง่ายๆ ลิเวอร์พูล มีผู้รักษาประตูชื่อ อาลีสซง วัย 32 ปี และพวกเขาเซ็นสัญญากับหนึ่งในผู้รักษาประตูดีที่สุดใน ลา ลีกา อย่าง (จอร์จี้) มามาร์ดาชวิลี่ วัย 24 ปี หากคุณมีผู้เล่นที่มีอายุระหว่าง 32-33 ปี คุณต้องพยายามวางแผนคาดการณ์'
ก่อนหน้านี้มีรายงานว่า แทร์ ชเตเก้น ไม่พอใจกับวิธีการปฏิบัติของสโมสรโดยเฉพาะการเซ็นสัญญากับ โจน การ์เซีย พร้อมมีข่าวระบุว่าสโมสรกำลังบีบให้นายทวารชาวเยอรมันย้ายสังกัด แต่ เดโก้ ไม่มีแผนพูดคุยเคลียร์ใจกับผู้รักษาประตูวัย 33 ปีแต่อย่างใด
'ผมไม่จำเป็นต้องคุยกับ แทร์ ชเตเก้น ผมมีหน้าที่สร้างทีมดีที่สุดให้กับโค้ช นี่ไม่ใช่ธุระของผม นอกจากนี้ไม่มีสัญญาใดที่ระบุว่าคุณจะได้ลงเล่น จากตรงนี้โค้ชจะเป็นคนตัดสินใจ'
'เราตัดสินใจเซ็นสัญญากับผู้รักษาประตูดาวรุ่ง ซึ่งหมายความว่าเขาสามารถลงเล่นในวันพรุ่งนี้หรือนั่งสำรอง หรือเล่นในอีก 1 หรือ 2 ปีข้างหน้า เรามีความคาดหวังกับ โจน ที่ต้องทำให้สำเร็จ ทุกคนที่เข้ามาที่นี่ต้องเริ่มต้นจากศูนย์ ไม่มีใครได้เปรียบคนอื่น ผมเคารพ มาร์ก มาก แต่กับ โจน เราต้องตัดสินใจสำหรับปัจจุบันและอนาคต โค้ชต้องเป็นคนตัดสินใจ'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา