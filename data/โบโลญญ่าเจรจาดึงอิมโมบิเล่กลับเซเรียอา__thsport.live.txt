คอร์ริเอเล่ เดลโล่ สปอร์ต สื่อดังของ อิตาลี รายงานว่า โบโลญญ่า เดินหน้าเจรจาคว้าตัว ชิโร่ อิมโมบิเล่ กองหน้าตัวเก๋าของ เบซิคตัส ในช่วงซัมเมอร์นี้
ดาวยิงวัย 35 ปี ย้ายจาก ลาซิโอ ไปเล่นกับ เบซิคตัส เมื่อซัมเมอร์ที่แล้วด้วยสัญญา 2 ปี โดยผลงานในฤดูกาลที่ผ่านมากับต้นสังกัดใน ตุรกี คือการทำ 15 ประตูกับ 4 แอสซิสต์ จาก 30 เกม ในลีก ช่วยทีมคว้าอันดับ 4 ของตาราง
อย่างไรก็ตามจากรายงานล่าสุดของสื่อแดนรองเท้าบู๊ตระบุว่า อเลสซานโดร มอจจี้ ตัวแทนของ อิมโมบิเล่ ได้หารือกับ โบโลญญ่า เกี่ยวกับการย้ายกลับมาเล่นในบ้านเกิดอีกครั้งในช่วงซัมเมอร์นี้
โบโลญญ่า ต้องการ อิมโมบิเล่ เสริมกองหน้าหลังจากที่พลาดคว้าตัว เอดิน เชโก้ ที่ตัดสินใจเลือก ฟิออเรนติน่า แต่ก็มีเรื่องติดขัดเช่นกันเนื่องจากเรื่องค่าเหนื่อยของ อิมโมบิเล่ ที่ค่อนข้างสูง
อิมโมบิเล่ ก้าวขึ้นมาเป็นดาวยิงชั้นนำของ อิตาลี ในช่วงที่ค้าแข้งกับ ลาซิโอ ที่ลงเล่น 340 เกม ทำ 207 ประตู กับอีก 54 แอสซิสต์
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา