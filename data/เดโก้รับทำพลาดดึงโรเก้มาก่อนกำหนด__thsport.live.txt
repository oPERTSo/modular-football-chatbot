วิตอร์ โรเก้ ล้มเหลวในการย้ายมาค้าแข้งกับ บาร์เซโลน่า เนื่องจากเป็นความผิดพลาดของทัพอาซูลกราน่าที่ดึงนักเตะมาร่วมทีมก่อนแผนการเดิม
อันแดร์ซอน เดโก้ ผู้อำนวยการกีฬาของ บาร์เซโลน่า ยอมรับว่าเป็นความผิดพลาดที่ตัดสินใจดึง วิตอร์ โรเก้ มาร่วมทีมเร็วกว่ากำหนด 6 เดือนส่งผลให้นักเตะล้มเหลวในการปรับตัวจนกระทั่งหวนคืนบ้านเกิดมาค้าแข้งกับ พัลเมรัส ในปัจจุบัน ตามรายงานจากมุนโด้เดปอร์ติโบเมื่อวันอังคารที่ผ่านมา
บาร์เซโลน่า จ่ายเงิน 30 ล้านยูโรดึง วิตอร์ โรเก้ มาจาก อัตเลติโก พาราเนนเซ่ และนักเตะจะย้ายมาร่วมทีมในช่วงซัมเมอร์ปี 2024 แต่ทีมอาซูลกราน่าตัดสินใจดึงกองหน้าชาวบราซิเลียนมาก่อนกำหนด 6 เดือนส่งผลต่อการปรับตัวของนักเตะ ก่อนจะถูกปล่อยไปเล่นกับ เรอัล เบติส ด้วยสัญญายืมตัวในช่วงครึ่งแรกของซีซั่น 2024-2025 จนกระทั่งหวนคืนบ้านเกิดมาเซ็นสัญญากับ พัลเมรัส ในเดือนกุมภาพันธ์ที่ผ่านมา
เดโก้ มองย้อนกลับไปถึงความล้มเหลวของ วิตอร์ โรเก้ มาจากความผิดพลาดที่ตัดสินใจดึงนักเตะมาร่วมทีมก่อนกำหนด 6 เดือน เนื่องจากเป็นความต้องการของ ชาบี เอร์นานเดซ เทรนเนอร์บาร์ซ่าในขณะนั้น
'เขามาถึงในเดือนมกราคม สำหรับผมแล้วมันคือความผิดพลาด แต่เราไม่มีทางเลือกมากนัก (ชาบี) ต้องการแบบนั้น แนวคิดคือมันจะเกิดขึ้นในช่วงซัมเมอร์ปี 2024 ผมคิดว่ามันทำให้เขาเจ็บปวด และแน่นอนว่าที่ บาร์เซโลน่า ความต้องการนั้นสูงมาก หากคุณกังวลมากเกินไปเกี่ยวกับสิ่งที่สื่อพูด คุณอาจเจอปัญหาได้'
'ช่วง 6 เดือนแรกของเขาไม่ดีเลย ผมคิดว่าทีมสตาฟฟ์และสโมสรขาดความเอาใจใส่ในรายละเอียด เพื่อตรวจเช็ตปัญหาที่เขากำลังประสบอยู่ การปรับตัว แม้กระทั่งระดับจิตใจ เราไม่สามารถช่วยเขาได้มากเท่าที่เราต้องการ'
เดโก้ ยังยืนยันการตัดสินใจครั้งนี้เป็นของ ชาบี โดยระบุว่า 'โค้ชจะได้รับการรับฟังเสมอในการเซ็นสัญญา การตัดสินใจที่จะนำเขามาในเดือนมกราคมเป็นของ ชาบี มีการตัดสินใจจะเลื่อนช่วงเวลาการปรับตัวของเขาออกไปอีก 6 เดือน ในท้ายที่สุดแล้ว ฟุตบอลก็เป็นเช่นนั้น การไปยุโรปเร็วเกินไปมักจะซับซ้อนเสมอ และมันยิ่งซับซ้อนมากขึ้นอีกหากเป็นสโมสรอย่าง บาร์เซโลน่า หรือ เรอัล มาดริด'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา