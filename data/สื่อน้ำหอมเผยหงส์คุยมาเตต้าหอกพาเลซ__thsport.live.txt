ฟุต แมร์กาโต้ สื่อของ ฝรั่งเศส รายงานว่า ลิเวอร์พูล ได้คุยกับ ฌอง-ฟิลิปป์ มาเตต้า กองหน้าของ คริสตัล พาเลซ และตัวแทนของนักเตะเรื่องดึงมาร่วมทีม
"หงส์แดง" เดินหน้าเสริมทีมอย่างน่าประทับใจในช่วงซัมเมอร์นี้ด้วยการคว้า โฟลเรียน เวียร์ตซ์, เจเรมี ฟริมปง และ มิลอส เคอร์เคซ ซึ่งเป็นการซื้ออย่างตรงจุดในตำแหน่งที่สโสรต้องการ
อย่างไรก็ตามทีมยังต้องการผู้เล่นเข้ามาเสริมอีก โดยกองหน้าตัวเป้าเป็นหนึ่งในจุดที่ทีมต้องหานักเตะเข้ามาเช่นกัน หลังการจากไปอย่างน่าเศร้าของ ดีโอโก้ โชต้า ในขณะที่ ดาร์วิน นูนเญซ ก็เตรียมย้ายออกจากทีม
ที่ผ่านมาทีมมีข่าวกับกองหน้าอย่าง อูโก้ เอกิติเก้ ของ แฟร้งค์เฟิร์ต และ อเล็กซานเดอร์ อีซัค จาก นิวคาสเซิ่ล แต่จากรายงานล่าสุดของสื่อแดนน้ำหอมระบุว่า มาเตต้า ที่ทำไป 14 ประตูให้ พาเลซ ฤดูกาลที่แล้วก็อยู่ในข่ายด้วย
รายงานเสริมว่าตัวแทนของ ลิเวอร์พูล ได้พบกับ มาเตต้า และเอเย่นต์ที่ ปารีส เพื่อหารือเกี่ยวกับการย้ายทีมที่จะเกิดขึ้น โดยปัจจุบัน มาเตต้า เหลือสัญญากับสโมสรจนถึงปี 2027 ซึ่งทาง "อีเกิ้ลส์" กำลังพยายามเจรจาเพื่อขยายเพิ่มออกไปอีก
ก่อนหน้านี้ มาเตต้า เคยมีข่าวกับ แมนเชสเตอร์ ยูไนเต็ด โดยเชื่อว่าหากมีข้อเสนอที่ 40-50 ล้านปอนด์ ทาง พาเลซ ก็พร้อมปล่อยตัวออกจากทีม
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา