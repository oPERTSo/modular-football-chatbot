โกเก้ กัปตันทีม แอตเลติโก มาดริด ตำหนิการทำหน้าที่ของผู้ตัดสิน หลังทีมพ่าย ปารีส แซงต์-แชร์กแมง ขาดลอย 0-4 ในศึกสโมสรโลก โดยเชื่อว่าผลการแข่งขันไม่สะท้อนภาพรวมของเกม
แอต.มาดริด เริ่มต้นเวทีสโมสรโลกได้ไม่ดีโดน เปแอสเช ทีมแชมป์ยูฟ่า แชมเปี้ยนส์ ลีก ไล่ขย่ม 4-0 ในเกมที่ตราหมีเหลือ 10 คนช่วงท้ายหลัง เกลม็องต์ ล็องเล่ต์ ถูกใบเหลืองสองเป็นใบแดง
โกเก้ มองว่าผู้ตัดสิน อิสต์วาน โควัคส์ จากโรมาเนีย มีส่วนอย่างมากที่ทำให้ผลการแข่งขันออกมาขาดลอยแบบนี้เพราะทีมมีโอกาสลุ้นทำประตูเช่นกัน รวมถึงส่งบอลตุงตาข่ายได้ในครึ่งหลัง แต่ถูกเป่าฟาวล์
"ผลการแข่งขันมันไม่ยุติธรรมเลย เราน่าจะตีเสมอได้จากจังหวะของ กรีซมันน์ ที่เกือบทำสกอร์เป็น 1-1 แต่ทุกคนก็เห็นแล้วว่าเกิดอะไรขึ้นกับผู้ตัดสิน เขาแจกฟาวล์ให้คู่แข่งแทบทุกครั้ง ทุกจังหวะเป็นของ เปแอสเช หมด มันชัดเจนมาก" กองกลางจอมเก๋าที่เพิ่งต่อสัญญากับทีมอีก 1 ปี กล่าว
แม้จะพ่ายยับในนัดนี้ แต่ โกเก้ ยังไม่ยอมแพ้ โดยมองว่าอีก 2 นัดถัดไปคือเกมสำคัญที่ทีมจะต้องคว้าชัยให้ได้
"ตอนนี้เรามีอีกสองเกมที่สำคัญมาก และเราจำเป็นต้องชนะทั้งสองนัด ทุกคนอยู่ในภาวะเตรียมพร้อมขั้นสูงสุด"
แอต.มาดริด จะลงสนามนัดต่อไปพบ ซีแอตเทิ่ล ซาวเดอร์ส ของสหรัฐฯ ในวันที่ 19 มิถุนายน ต่อด้วยพบ โบตาโฟโก้ ของบราซิล วันที่ 23 มิถุนายน
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา