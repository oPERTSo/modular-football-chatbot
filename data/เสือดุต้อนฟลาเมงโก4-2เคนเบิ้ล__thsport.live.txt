แฮร์รี่ เคน ยิง 2 ประตูช่วยให้ บาเยิร์น มิวนิค ถลุง ฟลาเมงโก 4-2 ศึกสโมสรโลก
ฟุตบอลสโมสรโลก
รอบ 16 ทีมสุดท้าย
ฟลาเมงโก 2 - บาเยิร์น มิวนิค 4
สนาม : ฮาร์ดร็อก สเตเดี้ยม, ไมอามี่ การ์เดนส์
เปิดฉากแค่ 6 นาที เสือใต้ได้ประตูออกนำอย่างรวดเร็ว จากลูกเตะมุมฝั่งขวา โยชัว คิมมิช เปิดมากลางประตู เอริก ปุลการ์ ขึ้นโหม่งผิดเหลี่ยมเข้าประตูตัวเอง บาเยิร์น มิวนิคนำ 1-0
แถวนี้เสือดุ! นาทีที่ 9 จากการเพรสซิ่งในแดนฟลาเมงโก ดาโยต์ อูปาเมกาโน่ สไลด์บอลมาเข้าทาง แฮร์รี่ เคน สับไกด้วยซ้ายหน้าเขตโทษ บอลมีแฉลบ เลโอ ออร์ติซ เล็กน้อย ก่อนพุ่งเช็ดเสาซ้ายตุงตาข่าย บาเยิร์น มิวนิค ขย้ำ 2-0
ฟลาเมงโกตอบโต้ นาทีที่ 15 เวสเล่ย์ ตวัดบอลจากขวามาเสาสองเหมือนล้นๆ แต่ ลุยซ์ อาเราโญ่ ยังไว ดีดด้วยขวาปลายเท้าจ่อๆ มานูเอล นอยเออร์ ปัดออกมาได้เหลือเชื่อ
หลังพักเบรกดื่มน้ำเล็กน้อย นาทีที่ 33 ฟลาเมงโกต่อบอลกันสวย จังหวะสุดท้ายจอร์เจียน เด อาร์ราสคาเอต้า ไหลเข้ากลาง แชร์จ นาบรี้ เหยียดขาสกัดไม่ถึง แกร์ซอน กระหน่ำด้วยซ้ายแถวจุดโทษ บอลพุ่งแสกหน้านอยเออร์ตุงตาข่าย ฟลาเมงโกไล่เป็น 1-2
กระนั้น นาทีที่ 41 เสือใต้คมกริบ คอนราด ไลเมอร์ เติมเข้าเขตโทษ ก่อน ลุยซ์ อาเราโญ่ เบียดบังแล้วเตะสกัดออกมาหน้าเขตโทษเข้าทางปืน เลออน โกเร็ตซ์ก้า จับแล้วยิงสวน บอลพุ่งเสียบฝั่งซ้ายตาข่าย ขณะที่ อากุสติน รอสซี่ ยืนขาตายอยู่กลางประตู บาเยิร์น มิวนิค หนีเป็น 3-1 อีกครั้ง และจบครึ่งแรกด้วยสกอร์นี้
กลับมาเล่นต่อครึ่งหลัง นาทีที่ 50 จอร์เจียน เด อาร์ราสคาเอต้า ปั่นฟรีคิกข้ามคานนิดเดียว
อีก 2 นาที จอร์จินโญ่เปิดบอลจากขวาเข้ากลาง ไมเคิ่ล โอลิเซ่ ยกมือขึ้นบล็อก ผู้ตัดสินเป่าเป็นจุดโทษทันที จอร์จินโญ่รับหน้าที่สังหารเอง ก่อนซัดไปทางซ้ายมือ ขณะที่นอยเออร์ล้มผิดทาง ฟลาเมงโกไล่เป็น 2-3
นาทีที่ 64 โอลีเซ่เปิดฟรีคิกจากซ้ายมาหน้าประตู เคนขึ้นโหม่งหลุดกรอบ เจ้าตัวฟ้องว่าโดนผลัก แต่มีธงล้ำหน้าจากข้างสนาม
อีก 3 นาที จอร์จินโญ่วางบอลยาวขึ้นหน้าให้ บรูโน่ เอ็นรีเก้ สอดขึ้นมาไม่ล้ำหน้า แต่โดนนอยเออร์ออกมาปิดมุม ทำให้แตะบอลหนีออกซ้ายแรงเกินไป ตามไปเล่นไม่ได้
กระนั้น เสือใต้ยังดุ นาทีที่ 73 จากการเพรสหน้าเขตโทษฟลาเมงโก อาเราโญ่เสียบอล คิมมิชไหลให้เคนที่กางมุ้งรอกลางประตู ซัดเรียดเสียบเสาขวามือตัวเอง บาเยิร์น มิวนิค หนีเป็น 4-2 อีกครั้ง
จบเกม บาเยิร์น มิวนิค ทุบ ฟลาเมงโก 4-2 เข้ารอบ 8 ทีมสุดท้ายไปพบกับ ปารีส แซงต์-แชร์กแม็ง วันเสาร์ที่ 5 กรกฎาคม
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา