สโมสร เรอัล เบติส ติดใจฝีเท้า อันโตนี่ ปีกของ แมนฯ ยูไนเต็ด ระหว่างยืมตัวร่วมงานครึ่งหลังซีซั่น 2024-25 ดังนั้นจะปั้นข้อเสนอเช่าอีกในฤดูกาลหน้า พ่วงเงื่อนไขบังคับซื้อขาด 41 ล้านนยูโร (ราว 35 ล้านปอนด์)
รายงานจาก ‘เอสตาดิโอ เดปอร์ติโบ’ ว่าแข้งบราซิลเลี่ยนไม่ได้ลงตัวจริงในเกมพรีเมียร์ลีกให้กับ ยูไนเต็ด ในฤดูกาล 2024-25 เลยแม้แต่เกมเดียว
จึงถูกปล่อยตัวให้ เบติส ยืมใช้งานจนสามารถเค้นฟอร์มเก่งกลับคืนมาได้ ทำไป 9 ประตู กับ 5 แอสซิสต์ จาก 26 เกมรวมทุกรายการ รับอานิสงส์กลับไปติดทีมชาติบราซิลยุค คาร์โล อันเชล็อตติ
ทิศทางบวกทั้งหลายทำให้ ‘เบตีโก้’ ต้องการร่วมงานกับแข้งวัยเบญจเพสต่อไปในฤดูกาลหน้า ยินดีจ่ายทั้งค่าเช่า 5 ล้านยูโร และรับผิดชอบค่าเหนื่อยทั้งหมด แล้วไม่ว่าผลงานซีซั่นหน้าเป็นอย่างไรก็ผูกมัดเรื่องซื้อขาดแพงถึง 41 ล้านนยูโร สถิติใหม่สโมสรตอนซัมเมอร์ 2026
ณ เวลานี้ยังไม่มีคำตอบจาก ‘ปีศาจแดง’ ว่าลงเอยแบบไหน มีเพียงบทสัมภาษณ์ของเจ้าตัวจากแคมป์ ‘เซเลเซา’
“สำหรับผมแล้วการกลับไปติดทีมชาติบราซิลรอบนี้สะเทือนใจกว่าตอนถูกเรียกครั้งแรกด้วยซ้ำ” อันโตนี่ กล่าว
“ที่มันท่วมท้นเพราะทุกสิ่งทุกอย่างที่ผ่านมาในชีวิต”
“คิดว่าเวลานี้ทุกอย่างไปได้สวย -มันสำคัญที่ต้องโดนทดสอบด้วยความยากลำบาก เพื่อจะได้เข้าใจการกอบกู้ ก็ต้องขอบคุณพระผู้เป็นเจ้าและครอบครัว”
“การถูกเรียกติดทีมชาติบราซิลสำคัญต่อผมมาก มันสะท้อนถึงทุกสิ่งทุกอย่างว่าผมผ่านอะไรมาบ้าง คือความฝันเลย”
“ก็ฝันมาทุกวันว่าจะกลับไปสวมเครื่องแบบตัวนี้ฐานะตัวแทนของคนทั้งชาติ”
น่าเสียดายปีกตัวจี๊ดบทบาทน้อยในเวิลด์ คัพ 2026 รอบคัดเลือก ที่เสมอ เอกวาดอร์ 0-0 และชนะ ปารากวัย 1-0 เพราะแค่สำรองไม่ถูกส่งแข่ง
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา