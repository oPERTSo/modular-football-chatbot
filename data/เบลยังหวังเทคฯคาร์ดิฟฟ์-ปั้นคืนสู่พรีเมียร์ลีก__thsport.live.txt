แกเร็ธ เบล อดีตดาวเตะ เรอัล มาดริด และทีมชาติเวลส์ ยืนยันว่าเขายังมีความหวังกับความพยายามในการเข้าซื้อกิจการ คาร์ดิฟฟ์ ซิตี้ และอยากพาทีมบ้านเกิดหวนคืนพรีเมียร์ลีกอีกครั้ง
เบล เป็นหนึ่งในกลุ่มนักลงทุนที่ยื่นข้อเสนอขอซื้อหุ้นควบคุมของ คาร์ดิฟฟ์ จากเจ้าของสโมสรชาวมาเลเซีย วินเซนต์ ตัน อย่างไรก็ตาม ข้อเสนอถูกปฏิเสธ โดยมีรายงานว่า ตัน ยังไม่สนใจขายสโมสรในตอนนี้ แม้เพิ่งตกชั้นจาก แชมเปี้ยนชิพ ลงไปเล่นในลีกวัน
"ผมมีส่วนร่วมกับเรื่องนี้ พวกเราคุยกันอยู่ตลอด พยายามติดต่อกับ คาร์ดิฟฟ์ ผมยังบอกรายละเอียดมากไม่ได้ แต่หวังว่าจะมีข่าวดีในอนาคต" อดีตแข้งวัย 35 ปี กล่าว
แม้สโมสร คาร์ดิฟฟ์ จะยังไม่มีความเห็นต่อข่าวที่หลุดออกมา แต่แหล่งข่าวระบุว่า ข้อเสนอดังกล่าวยังไม่ได้เข้าสู่ขั้นตอนการพิจารณาในระดับบอร์ดบริหาร
เบล เคยตกเป็นข่าวว่าจะย้ายมาเล่นให้ คาร์ดิฟฟ์ ในช่วงก่อนฟุตบอลโลก 2022 แต่สุดท้ายเจ้าตัวเลือกย้ายไปเล่นให้ ลอสแอนเจลิส เอฟซี ในเมเจอร์ลีก ซอคเกอร์ สหรัฐฯ และแขวนสตั๊ดในเดือนมกราคม 2023
"เราอยากเป็นเจ้าของคาร์ดิฟฟ์ มันคือสโมสรบ้านเกิดของผม ที่ที่ผมเติบโตขึ้นมา ลุงของผมก็เคยเล่นให้ทีมนี้"
"ถ้าผมมีโอกาสเข้าไปมีส่วนร่วมในกลุ่มเจ้าของสโมสร มันคงเป็นฝันที่เป็นจริง ผมอยากช่วยให้คาร์ดิฟฟ์เติบโต และกลับขึ้นไปพรีเมียร์ลีกอีกครั้ง เพราะมันคือที่ที่สโมสรควรอยู่"
"ผมรู้ดีว่าแฟนบอลเวลส์ แฟนบอลคาร์ดิฟฟ์ น่าทึ่งแค่ไหน และมันคงยอดเยี่ยมหากเราสามารถสร้างอะไรไปด้วยกันได้" อดีตแข้ง สเปอร์ส ทิ้งท้าย
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา