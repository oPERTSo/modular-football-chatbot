จอนนี่ อีแวนส์ อดีตกองหลังทีมชาติไอร์แลนด์เหนือ ประกาศแขวนสตั๊ดอย่างเป็นทางการ และเตรียมรับตำแหน่งหัวหน้าฝ่ายดูแลนักเตะปล่อยยืมตัวของแมนฯ ยูไนเต็ด
นอกจากอยู่กับยักษ์ใหญ่แห่งโอลด์ แทร็ฟฟอร์ดมาแล้ว 2 ช่วง จอมเก๋าวัย 37 ปีรายนี้ยังเคยเล่นในพรีเมียร์ลีกกับสโมสร เวสต์บรอมวิช อัลเบี้ยน และเลสเตอร์ ซิตี้ และเคยถูกปล่อยยืมตัว 2 ช่วงเวลากับซันเดอร์แลนด์
อีแวนส์ ซึ่งลงเล่นให้ปีศาจแดง 241 นัด เติบโตมาจากอคาเดมี่ของยูไนเต็ด และคว้าแชมป์พรีเมียร์ลีก 3 สมัย, แชมเปี้ยนส์ ลีก, คลับ เวิลด์ คัพ, เอฟเอ คัพ และลีก คัพ 2 สมัยกับสโมสร
"ผมต้องการประกาศอย่างเป็นทางการว่า ผมเลิกเล่นฟุตบอลแล้ว ไม่ใช่ด้วยความเศร้า แต่ด้วยความภาคภูมิใจ ความกตัญญู และความตื่นเต้นสำหรับบทต่อไปที่รออยู่ข้างหน้า" อีแวนส์ กล่าวกับเว็บไซต์สโมสร
"ผมรู้สึกขอบคุณผู้จัดการทีม โค้ช เจ้าหน้าที่ และแน่นอน เพื่อนร่วมทีมของผมด้วย ผมรู้สึกเป็นเกียรติที่ได้ร่วมงานด้วยตลอด 20 ปีในวงการฟุตบอลอาชีพ"
แมนฯ ยูไนเต็ด กล่าวว่าบทบาทใหม่ของ อีแวนส์ คือ หัวหน้าฝ่ายดูแลผู้เล่นดาวรุ่งที่ถูกปล่อยยืมตัวของสโมสร โดยทำงานร่วมกับ เจสัน วิลค็อกซ์ ผู้อำนวยการฝ่ายฟุตบอล เพื่อพัฒนาผู้เล่นในระดับสูงสุด และเตรียมความพร้อมสำหรับดาวรุ่งในการขึ้นสู่ทีมชุดใหญ่
"เนื่องจากผมเคยมีประสบการณ์การยืมตัวมาก่อน จึงรู้ดีว่าการยืมตัวมีบทบาทสำคัญอย่างไรในการพัฒนาผู้เล่น ผมตื่นเต้นที่จะได้ช่วยพัฒนาเส้นทางสู่ทีมชุดใหญ่ของเราต่อไป และสานต่อมรดกของนักเตะดาวรุ่งที่ประสบความสำเร็จที่ แมนฯ ยูไนเต็ด" อีแวนส์ กล่าวเสริม
เจสัน วิลค็อกซ์ ผู้อำนวยการฝ่ายฟุตบอลของยูไนเต็ด กล่าวว่า "จอนนี่ เป็นแบบอย่างที่สมบูรณ์แบบสำหรับนักเตะดาวรุ่งของเรา"
"ความรู้ของเขาเกี่ยวกับสิ่งที่ต้องทำเพื่อประสบความสำเร็จที่ แมนฯ ยูไนเต็ด จะเป็นประโยชน์อย่างมากสำหรับพวกเขาแต่ละคน ขณะที่เรายังคงพัฒนาแข้งพรสวรรค์ระดับโลกที่สามารถเล่นในทีมชุดใหญ่ของเราต่อไป"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา