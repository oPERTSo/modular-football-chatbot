โจน การ์เซีย ที่ย้ายข้ามฟากจาก เอสปันญ่อล มาเซ็นสัญญากับ บาร์เซโลน่า ได้รับคำแนะนำจาก โจนาธาน โซเรียโน่ ที่เคยอาบน้ำร้อนมาก่อน
โจนาธาน โซเรียโน่ อดีตกองหน้าวัย 39 ปีถ่ายทอดประสบการณ์ของเขาสู่ โจน การ์เซีย หลังนายทวารวัย 24 ปีย้ายจาก เอสปันญ่อล ข้ามฟากมาอยู่กับทีมคู่ปรับร่วมเมืองอย่าง บาร์เซโลน่า จนตกเป็นเป้าวิจารณ์ของแฟนๆทีมนกแก้ว ตามรายงานจาก 'เดียรีโอ สปอร์ต' เมื่อวันจันทร์ที่ผ่านมา
โซเรียโน่ เป็นเด็กปั้นของ เอสปันญ่อล ที่ก้าวขึ้นมาเล่นกับทีมชุดใหญ่เมื่อปี 2002 ก่อนเขาจะย้ายมาเซ็นสัญญากับ บาร์เซโลน่า ในปี 2009 ขณะที่ โจน การ์เซีย เดินตามรอยด้วยการย้ายจากทีมนกแก้วมาเซ็นสัญญาจนถึงปี 2031 กับทีมอาซูลกราน่า หลังการจ่ายค่าฉีกสัญญา 25 ล้านยูโร
'นักฟุตบอลไม่ใช่มือสมัครเล่น เขาอาจมีความรู้สึกต่อสโมสรมากหรือน้อยก็ตาม แต่สุดท้ายแล้วเขาเป็นคนทำงานคนหนึ่ง และหลายครั้งความรู้สึกควรถูกละทิ้งไปบ้าง' โซเรียโน่ กล่าว
อดีตกองหน้าวัย 39 ปียังให้คำแนะนำแก่ โจน การ์เซีย ว่า 'คุณต้องพยายามไม่ทำอะไรผิดพลาด เพราะคุณอาจพบว่าตัวเองอยู่ในสถานการณ์ที่ทำให้คุณไม่สบายใจ'
'คำแนะนำของผมคือให้อดทน อย่างที่คนรู้จักคนหนึ่งกล้าวไว้ว่า 'คุณต้องโต้คลื่น''
'คุณจะเปลี่ยนจากฮีโร่กลายเป็นคนที่แฟนบอลบางส่วนไม่รัก คุณต้องตระหนักถึงสิ่งนั้น ยอมรับมัน และผมอยากจะบอกว่าคุณไม่ควรดูโซเชียลเน็ตเวิร์คหรืออินเตอร์เน็ตมากเกินไป ปล่อยให้เวลาผ่านไป แล้วทุกอย่างจะกลับมาเป็นปกติ'
'ปีหน้า คุณอาจมีฤดูกาลที่แย่ และบางทีพวกเขาอาจจะไม่สนใจคุณอีกต่อไป คุณต้องเคารพที่นักเตะต้องการสร้างเส้นทางอาชีพของตัวเอง'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา