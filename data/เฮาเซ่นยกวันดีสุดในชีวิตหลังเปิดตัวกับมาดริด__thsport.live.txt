ดีน เฮาเซ่น เปิดตัวอย่างเป็นทางการกับ เรอัล มาดริด หลังการเซ็นสัญญา 5 ปีกับทีมชุดขาว
ดีน เฮาเซ่น กองหลังวัย 20 ปีแสดงให้เห็นถึงความสุขอย่างชัดเจนในการเปิดตัวฐานะสมาชิกใหม่ของ เรอัล มาดริด อย่างเป็นทางการเมื่อวันอังคารที่ผ่านมาพร้อมยกให้เป็นวันดีที่สุดในชีวิตและจะทุ่มเททุกอย่างเพื่อสโมสรแห่งนี้ ตามรายงานจาก 'เดียรีโอ อาส'
เรอัล มาดริด ดึง เฮาเซ่น มาจาก บอร์นมัธ ด้วยค่าฉีกสัญญา 60 ล้านยูโร ก่อนเซนเตอร์วัย 20 ปีจะเข้ารับการตรวจร่างกาย, เซ็นสัญญาจนถึงปี 2030 และเปิดตัวอย่างเป็นทางการฐานะนักเตะของทัพ 'โลส บลังโกส' โดยจะสวมเสื้อหมายเลข 24 ลงทำศึก ฟีฟ่า คลับ เวิลด์ คัพ และ ลา ลีกา ซีซั่นหน้า
'นี่คือวันดีที่สุดในชีวิตของผม มันเป็นความฝันที่ได้อยู่ที่นี่ ผมจะทุ่มเททุกอย่างเพื่อทีม' เฮาเซ่น กล่าว เมื่อถูกถามถึงการเลือกเสื้อแข่งหมายเลข 24 กองหลังวัย 20 ปีตอบสั้นๆว่า 'เบอร์ 24 คือหมายเลขที่ว่างอยู่'
เฮาเซ่น ยังเผยว่าเขาได้พูดคุยกับ ชาเบียร์ อลอนโซ่ เทรนเนอร์คนใหม่ของ เรอัล มาดริด ว่า 'ใช่, เราพูดคุยกันมาบ้างแล้วว่าเขาคาดหวังอะไรจากผม ผมคิดว่านี่จะเป็นปีที่ยอดเยี่ยม ผมเข้ากับฟุตบอลของ ชาบี ได้ดีมาก ผมจะพยายามมีส่วนสนับสนุนทีม และผมยินดีจะทำทุกอย่างที่ผมสามารถทำได้เพื่อช่วยทีม'
กองหลังวัย 20 ปียังเผยว่าเขาได้รับข้อความจาก เซร์คิโอ รามอส ตำนานของ เรอัล มาดริด และไอดอลของเขาว่า 'เขาส่งข้อความมาหาผมในวันที่มีการประกาศอย่างเป็นทางการ เขาคือไอดอลที่ยิ่งใหญ่ที่สุดของผม เซนเตอร์แบ็กดีที่สุดในประวัติศาสตร์'
เฮาเซ่น ยังพูดถึงเกมชิงชนะเลิศของศึกแชมเปี้ยนส์ลีกเมื่อปี 2014 ว่าเป็นแมตช์ในความทรงจำที่เขาชื่นชอบมากที่สุดเกี่ยวกับ รามอส ว่า 'อันดับแรกคือนัดชิงชนะเลิศปี 2014 ซึ่ง รามอส ทำประตูในนาทีสุดท้าย ผมอายุเพียง 9 ขวบ และนั่นคือความทรงจำแรกสุดของผม'
กองหลังทีมชาติสเปนยังยืนยันว่าเขาพร้อมจะก้าวขึ้นมาเป็นนักเตะที่ยิ่งใหญ่ในอนาคตว่า 'ผมคิดว่าผมพิสูจน์แล้วว่าผมพร้อมแล้ว ไม่ว่าผมจะสามารถช่วยอะไรได้ ผมก็อยู่ที่นี่ และความท้าทายนั้นชัดเจน ผมต้องการคว้าชัยชนะทั้งหมด ผมมีความทะเยอทะยานมาก'
'ผมอยากขอบคุณท่านประธานสโมสร ผมอยากอยู่ที่นี่มาตั้งแต่วันแรก ตั้งแต่นาทีที่ มาดริด ติดต่อมา ผมไม่เคยสนใจทีมอื่นเลย' เฮาเซ่น กล่าวเสริม 'ผมอยากขอบคุณครอบครัวของผม ตั้งแต่การขับรถไปฝึกซ้อมทุกวัน ไปจนถึงการเดินทางร่วมกับผม และขอบคุณพี่น้องของผม'
'ผมจะมาอยู่กับสโมสรดีที่สุดในโลก และผมมาที่นี่เพื่อทุ่มเททุกอย่าง ด้วยความอ่อนน้อมถ่อมตน และหวังว่าเราจะสามารถคว้าโทรฟี่แชมป์มากมายร่วมกันได้'
'มาดริด คือสโมสรในชีวิตของผม ขอบคุณมาก อาล่า มาดริด'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา