นีโก้ วิลเลียมส์ แนวรุก แอธเลติก บิลเบา เปิดใจสำหรับการย้ายมาค้าแข้งกับ บาเยิร์น มิวนิค ในช่วงซัมเมอร์นี้จากรายงานของสื่อเมืองเบียร์
สกาย เยอรมนี รายงานเมื่อวันพฤหัสฯที่ผ่านมาว่า นีโก้ วิลเลียมส์ แนวรุกทีมชาติสเปนของ แอธเลติก บิลเบา แสดงความสนใจอย่างมากที่จะย้ายไปค้าแข้งกับ บาเยิร์น มิวนิค ในช่วงซัมเมอร์นี้ หลังทีมเสือใต้กำลังมองหาตัวแทนของ ลีรอย ซาเน่ ที่ตัดสินใจโยกซบ กาลาตาซาราย
ทั้ง อาร์เซน่อล และ เชลซี ต่างจับตามองสถานการณ์ของ นีโก้ อย่างใกล้ชิดและสนใจดึงแนวรุกวัย 22 ปีเข้าสังกัดในช่วงซัมเมอร์นี้ ขณะที่ บาเยิร์น มิวนิค ยกระดับความสนใจแข้งทีมชาติสเปนมากขึ้น หลังการอำลาสโมสรของ ซาเน่ เนื่องจากทีมดังแคว้นบาวาเรียมองว่า นีโก้ เป็นตัวเลือกที่เหมาะสมสำหรับการเติมเต็มช่องว่างดังกล่าว
ตามรายงานจากสื่อเมืองเบียร์อ้างว่า นีโก้ เปิดกว้างสำหรับการย้ายมาค้าแข้งกับ บาเยิร์น มิวนิค ในช่วงหน้าร้อนนี้ด้วยเช่นกัน ซึ่ง บาเยิร์น มิวนิค จะต้องปฏิบัติตามเงื่อนไขจ่ายค่าฉีกสัญญานักเตะมูลค่า 60 ล้านยูโรแก่ แอธเลติก บิลเบา และคาดว่าทีมเสือใต้จะต้องจ่ายค่าจ้างปีละ 20 ล้านยูโรสำหรับการทำข้อตกลงนี้ด้วย
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา