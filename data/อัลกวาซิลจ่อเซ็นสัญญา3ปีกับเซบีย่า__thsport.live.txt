อีมานอล อัลกวาซิล อดีตเทรนเนอร์ เรอัล โซเซียดาด เตรียมเซ็นสัญญา 3 ปีกับ เซบีย่า ในอนาคตอันใกล้
'เดียรีโอ อาส' รายงานเมื่อวันพุธที่ผ่านมาว่า เซบีย่า เตรียมเซ็นสัญญา 3 ปีกับ อีมานอล อัลกวาซิล อดีตเทรนเนอร์ เรอัล โซเซียดาด เป็นนายใหญ่คนใหม่ตามแรงผลักดันของ อันโตนิโอ กอร์ดอน ผู้อำนวยการกีฬาของทีมเซบียาโน่
เซบีย่า เพิ่งแต่งตั้ง กอร์ดอน เป็นผู้อำนวยการกีฬาคนใหม่แทน บิคตอร์ ออร์ต้า ก่อนจะเดินหน้าทาบทาม อัลกวาซิล เข้ามารับตำแหน่งเทรนเนอร์คนใหม่ โดยมีรายงานว่าอดีตนายใหญ่ เรอัล โซเซียดาด ตอบรับสัญญา 3 ปีจากทีมดังแคว้นอันดาลูเซีย เนื่องจาก กอร์ดอน เชื่อมั่นว่าเทรนเนอร์วัย 53 ปีสามารถมอบเสถียรภาพและความต่อเนื่องให้ทีมเซบียาโน่ที่เคยใช้เทรนเนอร์ถึง 6 คนในช่วงสองฤดูกาลที่ผ่านมา
สำหรับ กอร์ดอน มีประวัติการทำงานในการสรรหานักเตะให้ บียาร์เรอัล และ เรอัล เบติส ภายใต้งบประมาณจำกัด แต่ผลตอบรับออกมาดี ส่วน อัลกวาซิล ก็พิสูจน์ให้เห็นจากการทำงานฐานะเทรนเนอร์ เรอัล โซเซียดาด นาน 6 ปีครึ่งและนำทีมดังแคว้นบาสก์คว้าตั๋วลุยฟุตบอลยุโรปทุกซีซั่น
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา