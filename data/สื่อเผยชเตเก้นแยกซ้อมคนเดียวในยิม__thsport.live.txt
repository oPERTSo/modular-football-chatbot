สื่อสเปนเผยว่า มาร์ก-อันเดร แทร์ ชเตเก้น แยกฝึกซ้อมคนเดียวในโรงยิมตั้งแต่วันแรกของช่วงปรีซีซั่นกับ บาร์เซโลน่า
เคราร์ด โรเมโร่ ผู้สื่อข่าวชาวสเปนโพสต์ข้อความลงบัญชี X ว่า มาร์ก-อันเดร แทร์ ชเตเก้น นายทวารวัย 33 ปีของ บาร์เซโลน่า กำลังฝึกซ้อมเพียงลำเพียงในโรงยิม โดยไม่มีคำชี้แจงใดๆจากทัพอาซูลกราน่า
บาร์เซโลน่า เริ่มต้นฝึกซ้อมช่วงปรีซีซั่นตั้งแต่วันจันทร์ที่ผ่านมา ซึ่ง แทร์ ชเตเก้น เป็นหนึ่งในนักเตะที่ไม่ได้ลงซ้อมในสนาม ก่อนมีรายงานว่านายทวารชาวเยอรมันแยกฝึกซ้อมเพียงคนเดียวในโรงยิมจากการโพสต์ข้อความของ เคราร์ด โรเมโร่ พร้อมเสริมว่าไม่มีการบาดเจ็บและไม่มีแถลงการณ์ใดๆจาก บาร์ซ่า เพื่อชี้แจงเรื่องดังกล่าว
รายงานนี้เกิดขึ้นเพียงไม่กี่ชั่วโมง หลัง กาเดน่า เซร์ เผยว่ามีความตึงเครียดเกิดขึ้นในสโมสรหลังการกลับมาของ แทร์ ชเตเก้น ซึ่งได้รับแจ้งจากเทรนเนอร์ ฮันซี่ ฟลิค ว่าเขาจะไม่ได้เป็นตัวจริงหากอยู่กับสโมสรในซีซั่นหน้า ขณะที่นายทวารวัย 33 ปีต้องการต่อสู้เพื่อตำแหน่งของตัวเองต่อไป
อย่างไรก็ตามยังมีรายงานระบุว่าตัวแทนของ แทร์ ชเตเก้น กำลังมองหาสโมสรใหม่ให้เขาอยู่ด้วยเช่นกันในกรณีที่นายทวารวัย 33 ปีเปลี่ยนใจ เนื่องจากหากเขาต้องการรักษาตำแหน่งในทีมชาติเยอรมนีลงเล่นฟุตบอลโลกช่วงกลางปีหน้า เขาจำเป็นต้องลงสนามอย่างสม่ำเสมอเท่านั้น
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา