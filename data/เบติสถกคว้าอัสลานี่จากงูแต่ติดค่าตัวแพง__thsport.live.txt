เรอัล เบติส ทีมแกร่งจากลา ลีกา สเปน เปิดฉากเจรจากับ อินเตอร์ มิลาน เพื่อคว้าตัว คริสเตียน อัสลานี่ มิดฟิลด์ทีมชาติแอลเบเนีย แต่ติดปัญหาเรื่องค่าตัวที่ยังห่างกันพอสมควร
สื่อแดนกระทิงดุอย่าง ABC รายงานว่า เบติสหวังปิดดีลที่ราว 6-8 ล้านยูโร แต่ฝั่ง อินเตอร์ มิลาน กลับตั้งค่าตัวแข้งวัย 23 ปีไว้สูงถึง 18-20 ล้านยูโร ตามรายงานล่าสุดจาก กัลโช่แมร์กาโต้ ในอิตาลี
อัสลานี่ เพิ่งจบฤดูกาลที่สองกับ อินเตอร์ แต่ยังไม่สามารถยึดตัวจริงในแผงมิดฟิลด์ของทีมได้ โดยก่อนหน้านี้เจ้าตัวแจ้งเกิดกับ เอ็มโปลี จนถูกทัพงูใหญ่ดึงตัวมาร่วมทีม
แม้ข้อเสนอของ เบติส จะยังห่างไกลจากที่ อินเตอร์ ต้องการ แต่มีความเป็นไปได้ว่า ทีมจากลา ลีกา อาจพยายามลดช่องว่างด้วยการใส่ ส่วนแบ่งขายต่อในอนาคต (sell-on clause) เข้าไปในดีล
อย่างไรก็ตาม รายงานจากอิตาลีระบุว่า การเจรจายังอยู่ในขั้นต้น และยังไม่ได้คืบหน้าอย่างจริงจัง แต่ความสนใจของเบติสนั้น "มีอยู่จริง"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา