อินเตอร์ มิลาน จบเส้นทางในสโมสรโลกที่รอบ 16 ทีมสุดท้าย หลังโดน ฟลูมิเนนเซ่ จากบราซิลพลิกชนะ 2-0
ฟุตบอลสโมสรโลก
รอบ 16 ทีมสุดท้าย
อินเตอร์ มิลาน (อิตาลี) 0
ฟลูมิเนนเซ่ (บราซิล) 2
สนาม : แบงค์ ออฟ อเมริกา สเตเดี้ยม, ชาร์ล็อตต์
เริ่มเกมมาเพียง 4 นาที กลับเป็น ฟลูมิเนนเซ่ ที่ออกนำก่อน 1-0 จอห์น อาริอาส เปิดบอลจากฝั่งขวาแฉลบผู้เล่นอินเตอร์ลอยโด่งตกในเขตโทษก่อนเป็น เกร์มัน กาโน่ สอดเข้าไปโขกจ่อๆ ตุงตาข่าย
อินเตอร์ มิลาน น่าจะตีเสมอได้ในนาที 11 นิโกโล่ บาเรลล่า หยอดบอลเข้าเขตโทษไปให้ เฮนริค มคิทาร์ยาน จ่ายเน้นๆ ให้ เฟเดริโก้ ดิ มาร์โก วิ่งมากระทุ้ง ทว่า ฟาบิโอ เซฟช่วย ฟลูมิเนนเซ่ เอาไว้
นาที 30 ฟลูมิเนนเซ่ มีโอกาสงามๆ เกร์มัน กาโน่ เปิดบอลให้ จอห์น อาริอาส กดเต็มข้อหน้าเขตโทษ ยานน์ ซอมเมอร์ ปัดจังหวะแรกไปเข้าทาง ซามูเอล ชาเวียร์ วิ่งมาซ้ำในเขตโทษหลุดกรอบออกหลังน่าเสียดาย
นาที 39 ฟลูมิเนนเซ่ เกือบได้อีกลูกหลัง อิ๊กนาซิโอ โขกบอลตุงตาข่ายได้แล้ว ทว่าวีเออาร์เช็กว่าอยู่ในตำแหน่งล้ำหน้า จึงไม่ได้ประตูที่สองและจบครึ่งแรกที่สกอร์นี้
ครึ่งหลังนาที 62 จอห์น อาริอาส ได้โอกาสสับไกหน้าเขตโทษ บอลกำลังจะเบียดเสาเข้าประตูทว่า ซอมเมอร์ บินปัดทิ้งได้หวุดหวิด
อินเตอร์ น่าจะตีเสมอได้ในอีก 7 นาทีถัดมา เลาตาโร่ มาร์ตีเนซ โหม่งชงให้ สเตฟาน เดอ ฟราย ดีดจ่อๆ เสาแรก แต่หลุดเสาออกหลังไม่น่าเชื่อ
นาที 75 อินเตอร์ มีโอกาสจะแจ้งอีกครั้งจากฟรีคิกหน้าเขตโทษ เฟเดริโก้ ดิ มาร์โก ปั่นเน้นๆ ผ่านกำแพงได้แล้ว ทว่าบอลถากเสาออกหลังไม่ถึงคืบ
ท้ายเกมนาที 82 อินเตอร์ เกือบได้จากสองจังหวะของ เลาตาโร่ มาร์ตีเนซ ที่ตวัดยิงเสาแรกติดเซฟ และอีกจังหวะสับด้วยซ้ายในเขตโทษบอลไปชนเสาอย่างจัง
ช่วงเวลาที่เหลือ อินเตอร์ มิลาน ไม่สามารถตามตีเสมอได้ แถมตอนทดเจ็บกลับโดน ฟลูมิเนนเซ่ ยิงฝัง 2-0 จาก เอร์กูเลส ตัวสำรองที่ได้บอลหน้าเขตโทษก่อนลากเข้าไปซัดด้วยซ้ายเสียบเสา ทำให้ทีมจากบราซิลเป็นฝ่ายผ่านเข้ารอบก่อนรองชนะเลิศไปรอพบผู้ชนะระหว่าง แมนฯ ซิตี้ กับ อัล ฮิลาล
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา