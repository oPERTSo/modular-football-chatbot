อังกฤษ ทำผลงานน่าผิดหวังในเกมอุ่นเครื่องที่แม้ออกนำก่อนจาก แฮร์รี่ เคน ทว่ากลับโดน เซเนกัล รัวแซงชนะไป 3-1
ฟุตบอลกระชับมิตร
อังกฤษ 1 - เซเนกัล 3
สนาม : ซิตี้ กราวด์
อังกฤษ เปลี่ยนทีมหลายตำแหน่งลงเล่นอุ่นเครื่องพบ เซเนกัล โดยแนวรุกมี แฮร์รี่ เคน และ บูคาโย่ ซาก้า นำทัพ
อังกฤษ ได้ประตูนำเร็วตั้งแต่ 7 นาทีแรก คอเนอร์ กัลลาเกอร์ ไหลบอลให้ แอนโธนี่ กอร์ดอน ซัดในเขตโทษฝั่งซ้ายติดเซฟจังหวะแรก แต่บอลเข้าทาง แฮร์รี่ เคน ตามซ้ำง่ายๆ เข้าไป
เซเนกัล ยกระดับเกมขึ้นได้ดี ดีน เฮนเดอร์สัน ต้องออกแรงเซฟลูกยิงไกลของ ฮาบิบ ดิยาร์ร่า ในนาที 11 และลูกโหม่งของ อิสไมล่า ซาร์ ในนาที 15
นาที 28 อังกฤษ น่าจะได้ประตูที่สองอย่างยิ่ง ไคล์ วอล์คเกอร์ เปิดบอลจากขวาเข้ากลาง เอเบเรชี่ เอเซ่ ชาร์จเสาแรกโดนไม่เต็ม บอลเลยมาถึง แอนโธนี่ กอร์ดอน ยิงจ่อๆ เสาไกล แต่หลุดเสาออกหลังหน้าตาเฉย
เซเนกัล ตอบโต้คืนในนาที 36 อิลิมาน เอ็นดิอาย เปิดบอลจากขวาให้ อีดริสซ่า กาน่า เกย์ จับแล้วยิงทะลุบล็อกเข้ากรอบ ทว่า เฮนเดอร์สัน ยังปัดบอลเอาไว้ได้
ท้ายครึ่งแรกนาที 40 เซเนกัล ตามตีเสมอ 1-1 จนได้ นิโกลัส แจ็คสัน ตวัดบอลจากเกือบสุดเส้นฝั่งขวากลับมากลางประตู อิสไมล่า ซาร์ โฉบตัดหน้า วอล์คเกอร์ เข้ากระทุ้งเน้นๆ ตุงตาข่าย
ครึ่งหลังนาที 60 อังกฤษ มีลุ้นจากจังหวะที่ มอร์แกน โรเจอร์ส จ่ายบอลให้ เคอร์ติส โจนส์ ตั้งป้อมซัดหน้าเขตโทษ ทว่าบอลโด่งข้ามคาน
ทว่าอีก 2 นาทีถัดมาเป็น เซเนกัล ที่ได้ประตูแซงนำ 2-1 กาลิดู กูลิบาลี่ ตักบอลข้ามแนวรับอังกฤษให้ ฮาบิบ ดิยาร์ร่า หลุดเดี่ยวเข้าเขตโทษฝั่งขวาก่อนซัดลอดขา เฮนเดอร์สัน เข้าไป
ทัพสิงโตเกือบตีเสมอได้ในนาที 65 เทรโวห์ ชาโลบาห์ หยอดบอลให้ เอเซ่ จับแล้วดีดส้นเหนือชั้นให้ มอร์แกน กิ๊บบ์ส-ไวท์ วิ่งเข้ายิงด้วยซ้ายในเขตโทษ ทว่าบอลตรงตัว เอดูอาร์ เมนดี้ ที่เซฟเอาไว้ได้
อังกฤษเกือบได้อีกครั้งใน 3 นาทีถัดมา กิ๊บบ์ส-ไวท์ ป้ายบอลให้ ซาก้า จับแล้วยิงในเขตโทษ ทว่า เมนดี้ พุ่งปัดปลายมือหวุดหวิด
เซเนกัล เกือบได้เช่นกันในนาที 78 นิโกลัส แจ็คสัน รับบอลจาก กาน่า เกย์ ก่อนลากมาซัดหน้าเขตโทษ เฮนเดอร์สัน ต้องออกแรงเซฟอีกครั้ง
อังกฤษ พยายามตามตีเสมอให้ได้และส่งบอลเข้าประตูได้ในนาที 84 จากเตะมุมฝั่งซ้ายที่ โนนี่ มาดูเอเก้ เปิดโด่งไปโดน ลีวาย โคลวิลล์ ก่อนเข้าทาง จู๊ด เบลลิงแฮม กระดกแล้วดีดด้วยขวาเข้าไป ทว่าผู้ตัดสินเช็กวีเออาร์ก่อนชี้ขาดว่าบอลโดนแขน โคลวิลล์ อังกฤษ จึงไม่ได้ประตูตีเสมอ
ช่วงทดเจ็บ เซเนกัล มาได้อีกประตูฝังทัพสิงโตคำรามจากการเล่นโต้กลับ ลามีน กามาร่า หลุดขึ้นทางขวาก่อนปาดเข้ากลางให้ ชีค ซาบาลี่ ยิงด้วยซ้ายเข้าไปนิ่มๆ
ทำให้จบเกม อังกฤษ โดน เซเนกัล แซงชนะ 3-1
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา