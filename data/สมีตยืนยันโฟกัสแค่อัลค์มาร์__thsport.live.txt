คีส์ สมีต มิดฟิลด์ดาวรุ่งชาวดัตช์รู้สึกดีที่ตกเป็นเป้าสนใจของสโมสรยักษ์ใหญ่ แต่เขายังโฟกัสกับการพัฒนาฝีเท้ากับ อัลค์มาร์ ต่อไป
คีส์ สมีต มิดฟิลด์ดาวรุ่งวัย 19 ปี ยอมรับว่าความสนใจจากยักษ์ใหญ่อย่าง เรอัล มาดริด และ บาร์เซโลน่า ทำให้รู้สึกตื่นเต้น แต่ตอนนี้เขาขอโฟกัสกับต้นสังกัดอย่าง อัลค์มาร์ เท่านั้น ตามรายงานจาก HN Nieuws สื่อเมืองกังหันลมเมื่อวันจันทร์ที่ผ่านมา
สมีต ทำผลงานโดดเด่นบนเวทีชิงแชมป์แห่งชาติยุโรปรุ่นอายุต่ำกว่า 19 ปี ซึ่งเขามีบทบาทสำคัญต่อการคว้าแชมป์ของทีมชาติเนเธอร์แลนด์ส พร้อมคว้ารางวัลดาวซัลโวและนักเตะยอดเยี่ยมประจำทัวร์นาเมนต์ ก่อนตกเป็นข่าวเชื่อมโยงกับหลายสโมสร รวมถึงยักษ์ใหญ่อย่าง เรอัล มาดริด และ บาร์เซโลน่า
มิดฟิลด์วัย 19 ปียอมรับว่าเขารู้สึกตื่นเต้นที่ตกเป็นเป้าสนใจของ บาร์เซโลน่า และ เรอัล มาดริด แต่เขายังโฟกัสไปที่การพัฒนาฝีเท้าที่ อัลค์มาร์ ต่อไป
'ก่อนอื่นเลย ผมต้องการพิสูจน์ตัวเองที่นี่ว่าผมสามารถทำได้ดีและเป็นคนสำคัญ' สมีต กล่าว 'บาร์เซโลน่า และ เรอัล มาดริด สนใจผมมาก แต่ถ้าผมไปที่นั่น ผมไม่รู้ว่าจะได้ลงเล่นกี่ครั้ง ผมสนุกกับการดูและอ่านเรื่องราวของพวกเขา'
'นี่เป็นเรื่องที่ดีมากอย่างไม่ต้องสงสัย บางทีสองสโมสรใหญ่ที่สุดในโลกอาจจะสนใจผมก็ได้ ตอนนี้ยังไม่มีอะไรเป็นรูปธรรมเลย แค่มีความสนใจเท่านั้น'
สมีต ยังตกเป็นเป้าสนใจจากอีกหลายสโมสรอย่าง เชลซี, ท็อตแน่ม ฮ็อทสเปอร์, บาเยิร์น มิวนิค, แอร์เบ ไลป์ซิก, มาร์กเซย และ อาแจ็กซ์ อัมส์เตอร์ดัม
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา