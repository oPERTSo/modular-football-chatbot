บาร์เซโลน่า กำลังพยายามดึง นีโก้ วิลเลียมส์ มาเล่นร่วมกับ ลามีน ยามาล ในสีเสื้ออาซูลกราน่า
อันแดร์ซอน เดโก้ ผู้อำนวยการกีฬาของ บาร์เซโลน่า ยืนยันว่าสโมสรกำลังพยายามจะเซ็นสัญญากับ นีโก้ วิลเลียมส์ หลังแนวรุกวัย 22 ปีของ แอธเลติก บิลเบา แสดงความปรารถนาอย่างชัดเจนว่าต้องการย้ายมาค้าแข้งกับทัพอาซูลกราน่า ตามรายงานจาก 'ลา บานกวาร์เดีย' สื่อแคว้นกาตาลุนย่าเมื่อวันอาทิตย์ที่ผ่านมา
'ทั้ง นีโก้ และนักเตะคนอื่นๆ ต่างแสดงความปรารถนาที่จะมา ถ้าสถานการณ์ของ นีโก้ เกิดขึ้น เราจะพยายาม' เดโก้ กล่าว
'การจะเซ็นสัญญากับนักเตะ คุณต้องทำตามขั้นตอนที่ถูกต้อง ก่อนอื่นคุณต้องคุยกับตัวแทนของเขา จากนั้นจึงพูดคุยเกี่ยวกับสถานการณ์สัญญา แล้วจึงดูว่าสโมสรของเขาต้องการเงื่อนไขดังกล่าวหรือไม่ หรือเปิดกว้างสำหรับการเจรจา'
'เราได้พบกับตัวแทนของเขาเพื่อหาว่านักเตะต้องการอะไร จากนั้นเราจะดูว่ามันเป็นไปได้หรือไม่ สิ่งสำคัญที่สุดคือนักเตะอย่าง นีโก้ หรือ หลุยส์ ดีอาซ และนักเตะคนอื่นๆต่างเป็นนักเตะที่ต้องการมา พวกเขาเป็นคนดี กระหายความสำเร็จ และต้องการประสบความสำเร็จต่อไป'
นีโก้ เคยปฏิเสธย้ายมา บาร์เซโลน่า ในช่วงซัมเมอร์ปีที่แล้ว แต่ตอนนี้มีรายงานว่าแนวรุกวัย 22 ปีต้องการย้ายมาค้าแข้งกับทีมอาซูลกราน่าและมีการตกลงเงื่อนไขส่วนตัวแล้ว หลังสถานะทางการเงินของสโมสรดีขึ้นและสามารถจ่ายค่าฉีกสัญญาของนักเตะมูลค่า 62 ล้านยูโร
เดโก้ ยังเผยเหตุผลที่ทำให้ทีมอาซูลกราน่าต้องการเซ็นสัญญากับแนวรุกฝั่งซ้ายเพิ่มเติมในช่วงซัมเมอร์นี้ว่า 'เราต้องการเสริมความแข็งแกร่งในตำแหน่งนั้น ในตำแหน่งปีก เรามีแค่ ลามีน และ ราฟินญ่า เท่านั้น เพราะ เฟร์ราน เริ่มเล่นเป็นกองหน้ามากขึ้นเรื่อยๆ เมื่อเราไม่มี ลามีน หรือ ราฟินญ่า ระดับของทีมก็ลดลง ชื่อที่ใช้เสริมความแข็งแกร่งให้ตำแหน่งนี้ขึ้นอยู่กับราคาและคุณภาพ'
'การที่ นีโก้ และ ลามีน เป็นเพื่อนกันถือเป็นเรื่องดี แต่ที่นี่ไม่ใช่สโมสรแห่งเพื่อน เรามาที่นี่เพื่อทำงานและพยายามคว้าชัยชนะ แล้วถ้าพวกเขาเข้ากันได้ดีก็จะยิ่งดีขึ้นไปอีก'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา