ปารีส แซงต์-แชร์กแมง โชว์ฟอร์มสมราคมแชมป์ยุโรปไล่ขย่ม อินเตอร์ ไมอามี่ ขาดลอย 4-0 ผ่านเข้ารอบก่อนรองชนะเลิศสโมสรโลกได้สำเร็จ
ฟุตบอลสโมสรโลก
รอบ 16 ทีมสุดท้าย
เปแอสเช (ฝรั่งเศส) 4
อินเตอร์ ไมอามี่ (สหรัฐฯ) 0
สนาม : เมอร์ซีเดส-เบนซ์ สเตเดี้ยม, แอตแลนต้า
เปแอสเช ให้ อุสมาน เดมเบเล่ เป็นแค่สำรองเพราะไม่ฟิตเต็มถัง แต่แกนหลักอื่นพร้อมลุยทั้ง ควิช่า ควารัตสเคเลีย และ เดซิเร่ ดูเอ้ ส่วน อินเตอร์ ไมอามี่ มี ลิโอเนล เมสซี่ ลงเจอทีมเก่า จับคู่กับ หลุยส์ ซัวเรซ ในแดนหน้า
เปแอสเช นำเร็วตั้งแต่ 6 นาทีแรกจากฟรีคิกทางฝั่งซ้าย วิตินญ่า หยอดบอลเข้าเขตโทษไปถึง ชูเอา เนเวส สอดเข้าไปโขกจ่อๆ ในกรอบหกหลา ตุงตาข่าย
นาที 15 เปแอสเช ส่งบอลตุงตาข่ายได้อีกครั้งจากเตะมุมที่ บราดลีย์ บาร์โคล่า โหม่งย้อนกลับไปให้ ฟาเบียน รูอีซ โหม่งระยะเผาขนเข้าไป ทว่าตำแหน่งของ รูอีซ ล้ำหน้าจึงไม่ได้ประตู
แชมป์ยุโรปสร้างโอกาสได้มากกว่าชัดเจน และมีลุ้นอีกครั้งในนาที 24 ควิช่า ควารัตสเคเลีย รับบอลจาก เดซิเร่ ดูเอ้ ก่อนกดจากหน้าเขตโทษส่งบอลเฉี่ยวเสาไกลออกหลังแค่คืบ
อีก 7 นาทีถัดมา เปแอสเช น่าจะได้อีกครั้ง อาชราฟ ฮาคิมี่ ผ่านบอลจากขวาเข้ากลาง เดซิเร่ ดูเอ้ ปล่อยไหลไปถึง ฟาเบียน รูอีซ บรรจงยิงด้วยซ้าย บอลลอยเฉียดคานไปนิดเดียว
เปแอสเช นำเพิ่ม 2-0 ในนาที 39 เซร์คิโอ บุสเก็ตส์ เล่นประมาณหน้าเขตโทษจนโดน ฟาเบียน รูอีซ ฉกได้ก่อนมี บาร์โคล่า รับช่วงต่อดีดคืนให้ รูอีซ ที่ตบเข้ากลาง ชูเอา เนเวส สอดมาแปโล่งๆ เข้าไป
สกอร์เปลี่ยนเป็น 3-0 ในนาที 44 เดซิเร่ ดูเอ้ ถ่างออกมาเปิดบอลจากขวาเข้าเขตโทษ บอลไปโดน โตมาส อาวีเลส แนวรับ อินเตอร์ ไมอามี่ เปลี่ยนทางเข้าประตูตัวเอง
ช่วงทดเจ็บครึ่งแรก เปแอสเช หนีเป็น 4-0 จากการต่อบอลอันยอดเยี่ยม บาร์โคล่า หลุดขึ้นทางขวาก่อนตบกลับให้ อาชราฟ ฮาคิมี่ วิ่งมายิงติดบล็อกและชนคาน แต่บอลเด้งกลับไปหา ฮาคิมี่ ยิงสวนอีกทีเข้าไป
ครึ่งหลัง อินเตอร์ ไมอามี่ มีโอกาสพาบอลทำเกมรุกบ้าง แต่จังหวะสุดท้ายก็ถูกแนวรับ เปแอสเช เก็บกวาดเอาไว้ได้
นาที 58 เปแอสเช มีลุ้นบวกเพิ่ม วิตินญ่า จ่ายบอลให้ บราดลีย์ บาร์โคล่า ซัดด้วยซ้ายในเขตโทษ แต่ ออสการ์ อุสตารี่ ป้องกันเอาไว้ได้
อินเตอร์ ไมอามี่ มีโอกาสได้จบบ้างในนาที 74 เตลาสโก้ เซโกเวีย เปิดบอลให้ ตาเดโอ อัลเลนเด้ ได้โขกในเขตโทษ ทว่าไม่ผ่านมือ จานลุยจิ ดอนนารุมม่า
ลิโอเนล เมสซี่ เกือบตีไข่แตกให้ ไมอามี่ ได้ในอีก 6 นาทีถัดมาเมื่อได้จังหวะสอดเข้าไปโขกลูกเปิดของ จอร์ดี้ อัลบา แต่ ดอนนารุมม่า ยังล้มตัวทุบบอลทิ้งไปได้
จากนั้นไม่มีประตูเกิดขึ้นอีก จบเกม เปแอสเช เอาชนะ อินเตอร์ ไมอามี่ ขาดลอย 4-0 ได้ผ่านเข้ารอบไปพบผู้ชนะระหว่าง ฟลาเมงโก้ กับ บาเยิร์น มิวนิค ในวันที่ 5 กรกฎาคม
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา