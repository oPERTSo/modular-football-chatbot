วิตินญ่า กองกลางตัวเก่งของ ปารีส แซงต์-แชร์กแมง แสดงความพอใจกับฟอร์มการเล่นของทีมในเกมนัดแรกของศึกสโมสรโลกที่จัดการถล่ม แอตเลติโก มาดริด 4-0
ปารีส แซงต์-แชร์กแมง เพิ่งคว้าแชมป์ยูฟ่า แชมเปี้ยนส์ ลีก มาครอง ก่อนทำผลงานสมราคาหนึ่งในทีมเต็งสำหรับศึกชิงแชมป์สโมสรโลกด้วยการไล่ต้อน แอต.มาดริด 4-0 เมื่อวันอาทิตย์ที่ผ่านมา
วิตินญ่า ที่โชว์ฟอร์มเด่นยิง 1 ประตูพร้อมคว้าตำแหน่ง แมน ออฟ เดอะ แมตช์ กล่าวหลังเกมว่า "เป็นเกมที่ดีมาก แต่ผมขอพูดถึงทีมก่อน เราทำได้ยอดเยี่ยมจริงๆ แม้จะต้องเล่นในสภาพอากาศที่ไม่ง่าย แต่เราก็รับมือได้ดี"
"ทุกคนรู้ดีว่า แอตเลติโก มาดริด เป็นทีมแข็งแกร่ง เล่นหนักและดุดัน แต่เราคุมเกมได้ตลอด แม้จะยิงเพิ่มไม่ได้มากกว่านี้ แต่พวกเราพอใจกับผลการแข่งขัน"
เมื่อถูกถามถึงความสำเร็จในฤดูกาล 2024/25 ที่ เปแอสเช กวาดแชมป์หลายรายการ วิตินญ่า มองว่ามาจากหลายปัจจัยที่ลงตัว
"ทุกอย่างคือบริบท มันมาจากความมั่นใจ จากทีม และจากโค้ช สิ่งที่ยากที่สุดในฟุตบอลไม่ใช่แค่การไปให้ถึงจุดสูงสุด แต่คือการรักษาระดับให้อยู่ตรงนั้นต่อไป เราทำได้ดีมาก และนี่คือการเริ่มต้นที่ดีในทัวร์นาเมนต์นี้" กองกลางฟอร์มแรงที่เพิ่งได้แชมป์ยูฟ่า เนชั่นส์ ลีก ร่วมกับทีมชาติโปรตุเกสอีกรายการ กล่าวทิ้งท้าย
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา