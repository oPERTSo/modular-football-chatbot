กอนซาโล่ การ์เซีย ตอร์เรส จะเป็นกองหน้าแห่งอนาคตของ เรอัล มาดริด ตามมุมมองของเจ้านายเก่าอย่าง เอร์นาน เปเรซ เทรนเนอร์ทีมชาติสเปนชุดยู-17 ปี
เอร์นาน เปเรซ เทรนเนอร์ทีมชาติสเปนชุดยู-17 ปีการันตีคุณภาพของ กอนซาโล่ การ์เซีย ตอร์เรส ลูกศิษย์เก่ามีศักยภาพเพียงพอสำหรับการเล่นกับทีมชุดใหญ่ของ เรอัล มาดริด พร้อมยกย่องกองหน้าวัย 21 ปีเป็นเหมือน โฆเซลู เวอร์ชั่น 2.0 ของทีมชุดขาว ตามรายงานจาก 'เดียรีโอ อาส' เมื่อวันอาทิตย์ที่ผ่านมา
'ความปรารถนาที่จะทำงานและความกระตือรือร้นที่จะเรียนรู้เพิ่มเติมทุกวันและพัฒนาตัวเองในทุกเซสชั่นการฝึกซ้อม' เปเรซ กล่าว 'บุคลิกและความทะเยอทะยานนั้น รวมถึงคุณสมบัติที่เป็นมนุษย์ของเขา ทำให้ผมมองเห็นว่าเขาสามารถไปได้ไกล เขาสุภาพมากเสมอ แม้กระทั่งความขี้อายเล็กน้อย และทุกคนต่างชอบเขา'
เมื่อถูกถามว่า กอนซาโล่ ควรย้ายออกจากมาดริดเพื่อโอกาสลงสนามมากขึ้นหรือไม่ เปเรซ ตอบว่า 'ทฤษฎีของผมคือนักเตะอายุน้อยต้องได้ลงเล่นมากๆ แต่บางทีพวกเขาอาจไม่จำเป็นต้องย้ายออกไปเพราะสามารถมีพวกเขาอยู่ในทีมชุดใหญ่ของ เรอัล มาดริด ได้'
ขณะที่ บาร์เซโลน่า ผลักดันผู้เล่นอายุน้อยลงสนามและพวกเขาต่างตอบสนองได้ดี โดยไม่จำเป็นต้องส่งพวกเขาไปเล่นในดิวิชั่นที่ต่ำกว่า ซึ่ง เปเรซ เชื่อว่าจะเกิดขึ้นกับ กอนซาโล่ เช่นเดียวกัน
'ผมแน่ใจว่าจะเกิดขึ้นกับ กอนซาโล่ แบบเดียวกัน แต่คุณต้องกล้าที่จะให้เขาลงเล่น หากคุณให้เขาลงเล่น 50 เกม เขาจะสามารถทำได้ 50 ประตู'
เมื่อถูกถามว่า กอนซาโล่ จะเข้ากับทีมที่มีแข้งดาวดังอย่าง คีลียัน เอ็มบั๊ปเป้ ได้อย่างไร เปเรซ ตอบว่า 'นั่นคือความท้าทายสำหรับโค้ช และ ชาบี (อลอนโซ่) มีพรสวรรค์มากมาย'
'บางทีเราควรรวมพวกเขาทั้งสองคนเข้าไปด้วย และมันจะดีมากสำหรับทีม ผมเขื่อว่าเขาจะไม่ทำให้ผิดหวังอย่างแน่นอน'
เปเรซ ยังพูดถึงศักยภาพของ กอนซาโล่ ว่า 'สูงมาก ยิ่งระดับการเล่นของเขาสูงและมีโค้ชที่ดี เขาจะยิ่งเติบโตมากขึ้น ผมคิดว่าเขาสามารถเป็นกองหน้าของ เรอัล มาดริด ได้นานถึง 10 หรือ 12 ปี ผมรู้ดีว่า เรอัล มาดริด ต้องการอะไร แต่ผมไม่คิดว่า กอนซาโล่ จะตามหลัง (เออร์ลิง) ฮาแลนด์ ไกลนัก หากพวกเขาให้ความต่อเนื่องและความโดดเด่นที่เขาต้องการ'
'ถ้าเราไม่มีความมั่นใจ เขาจะค่อยๆหายไป แต่ถ้าพวกเขาเชื่อมั่นในตัวเขา เขาจะไปถึงจุดสูงสุด'
เทรนเนอร์ทัพกระทิงชุดยู-17 ปียังพูดถึงการเปรียบเทียบกันระหว่าง กอนซาโล่ กับ โฆเซลู อดีตกองหน้า เรอัล มาดริด ว่า 'ผมรู้ว่าเขาสามารถทำอะไรได้บ้าง ตอนนี้พวกเขากำลังเปรียบเทียบเขากับ โฆเซลู แต่ผมคิดว่าเขาเป็นนักเตะที่พัฒนาแล้ว คุณสามารถพูดได้ว่าเขาคือ โฆเซลู 2.0'
'กอนซโล่ เล่นได้ไม่เพียงแต่แนวรุกเท่านั้น แต่ยังสามารถเล่นหลังหมายเลข 10 หรือเล่นริมเส้นได้อีกด้วย เขาทำประตูได้ดี โหม่งบอลได้ยอดเยี่ยม และฉลาดมาก เขาเล่นได้อย่างสมบูรณ์แบบ'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา