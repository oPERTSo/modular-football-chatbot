เปโดร กอนซาเลซ โลเปซ เปดรี้ และ ลามีน ยามาล เป็นสองแข้ง บาร์เซโลน่า ที่ เปโดร โรดรีเกซ ชื่นชอบ แต่แนวรุกวัย 37 ปีเลือกรายแรกมีโอกาสคว้ารางวัล บัลลง ดอร์ มากกว่า
เปโดร โรดรีเกซ ปีกลายครามวัย 37 ปีของ ลาซิโอ เปิดเผยกับ 'เอล เดีย ออฟ เตเนรีเฟ่' เมื่อวันจันทร์ที่ผ่านมาว่าเขาชื่นชอบ เปโดร กอนซาเลซ โลเปซ เปดรี้ และ ลามีน ยามาล มากที่สุด พร้อมเชียร์แข้งรุ่นน้องอย่าง เปดรี้ คว้ารางวัล บัลลง ดอร์ ปีนี้ไปครอง
เปดรี้ และ ยามาล ต่างทำผลงานอย่างยอดเยี่ยมภายใต้การกุมบังเหียนของ ฮันซี่ ฟลิค ที่คว้าแชมป์ในประเทศทั้ง 3 รายการในฤดูกาลล่าสุด และทั้งสองคน รวมถึง ราฟินญ่า ต่างมีลุ้นคว้ารางวัล บัลลง ดอร์ เช่นเดียวกับ อุสมาน เดมเบเล่ กองหน้าทีมชาติฝรั่งเศสของ ปารีส แซงต์ แชร์กแมง
ขณะที่ เปโดร ซึ่งเคยค้าแข้งกับ บาร์เซโลน่า และเล่นร่วมกับ ลีโอเนล เมสซี่ สุดยอดนักเตะตลอดกาลเลือก เปดรี้ ว่าคู่ควรกับการคว้ารางวัล บัลลง ดอร์ ประจำปีนี้มากที่สุด
'แน่นอนว่าผมให้คะแนน เปดรี้ สูงสุด จากนั้นก็ ลามีน ยามาล และอาจมีผู้ท้าชิงคนอื่นๆอย่างเช่น เดมเบเล่ หรือ ราฟินญ่า แต่ผมอยากให้ เปดรี้ เป็นผู้ชนะ' ปีกวัย 37 ปีกล่าว
'สำหรับเรา ถือเป็นความภาคภูมิใจและน่ายินดีที่มีนักเตะจาก เตเนรีเฟ่ และ กานาเรียส อีกคนในวงการฟุตบอลระดับสูง เป็นผู้นำในแบบที่เขากำลังเป็นอยู่ ด้วยพฤติกรรมที่เป็นแบบอย่างและทุ่มเทเต็มที่ในสนามเสมอ สำหรับผมไม่มีข้อสงสัยเลยว่าเขาเป็นนักเตะดีที่สุดในโลกในตำแหน่งของเขา'
เปโดร ยังคงรัก บาร์เซโลน่า และทราบดีว่าสโมสรกำลังพยายามเซ็นสัญญากับ นีโก้ วิลเลียมส์ ซึ่งเขาเชื่อว่าแนวรุกของ แอธเลติก บิลเบา จะเป็นการเสริมทัพที่ยอดเยี่ยมของทีมอาซูลกราน่า
'เขาเป็นนักเตะที่ดีสำหรับพวกเขา มีอนาคตที่สดใส เขาเข้ากับนักเตะคนอื่นๆในทีมชาติที่อยู่กับ บาร์เซโลน่า ได้ดีมาก'
'หวังว่าพวกเขาจะปิดดีลได้ ผมไม่รู้ว่ามันเสร็จไปแล้วหรือยังหรือว่าเมื่อไหร่ แต่ถ้าเขามาถึง แฟนๆบาร์ซ่าคงจะดีใจมากแน่'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา