ชูเอา เปโดร แนวรุกตัวใหม่ของ เชลซี เปิดใจหลังลงสนามนัดแรกให้กับต้นสังกัดใหม่ในเกมพบ พัลเมรัส พร้อมยอมรับ "ฝันเป็นจริง" ได้เล่นให้ทีมใหญ่ในเวทียุโรป ลั่นพาทีมคว้าแชมป์
เปโดร สร้างผลงานโดดเด่นกับ วัตฟอร์ด และ ไบรท์ตัน ก่อนถูก เชลซี ดึงมาร่วมทีมด้วยค่าตัว 55 ล้านปอนด์ บวกโบนัส 5 ล้านปอนด์ เพื่อเพิ่มมิติในแนวรุกและเตรียมสู้ศึกหลายรายการในฤดูกาลหน้า
"ผมรู้สึกถึงความรักและแรงสนับสนุนจากแฟนบอลทันทีที่ก้าวลงสนาม ผมรู้สึกสบายใจ ไม่กดดันเลยครับ" เปโดร กล่าว
"ผมก็เป็นแค่ผู้ชายคนหนึ่งที่ทำความฝันของตัวเองให้เป็นจริงกับการได้เล่นให้กับสโมสรระดับใหญ่แบบนี้"
ดาวเตะวัย 23 ปี ตั้งเป้าชัดเจนว่าต้องการก้าวไปอีกระดับในอาชีพค้าแข้ง และมุ่งมั่นที่จะคว้าแชมป์ร่วมกับทีมให้ได้
"การได้ลงเล่นให้กับทีมที่ยิ่งใหญ่ รวมถึงในแชมเปี้ยนส์ ลีก มันถึงเวลาแล้วที่ผมอยากคว้าแชมป์ อยากได้ถ้วยรางวัล และนั่นคือเหตุผลที่ผมเลือกเชลซี" แข้งบราซิเลียนทิ้งท้าย
เปโดร เตรียมลงสนามช่วย เชลซี อีกครั้งในรอบตัดเชือกสโมสรโลกที่จะพบ ฟลูมิเนนเซ่ ในวันอังคารที่ 8 กรกฎาคมนี้
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา