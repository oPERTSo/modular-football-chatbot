อารอน แรมซีย์ เตรียมเดินทางสู่ประเทศเม็กซิโก เพื่อเซ็นสัญญาร่วมทีม พูมาส สโมสรในศึกสูงสุดแดนจังโก้ หลังหมดสัญญากับ คาร์ดิฟฟ์ ซิตี้
ดิ แอธเลติก สื่อดังรายงานว่า แรมซีย์ ผ่านการตรวจร่างกายกับสโมสรจาก เม็กซิโก ซิตี้ เรียบร้อยแล้ว และคาดว่าจะบรรลุข้อตกลงภายในวันอังคารนี้ สำหรับสัญญาฤดูกาลหน้า พร้อมเงื่อนไขขยายเพิ่มในอนาคต
กองกลางวัย 34 ปี ปฏิเสธข้อเสนอจากสโมสรในซาอุดีอาระเบียและสหรัฐอาหรับเอมิเรตส์ เพื่อเลือกย้ายร่วมทัพ พูมาส ซึ่งจะเริ่มต้นฤดูกาลใหม่ในวันที่ 13 กรกฎาคมนี้ หลังจบอันดับ 10 จาก 18 ทีมในลีกสูงสุดฤดูกาลที่ผ่านมา
อดีตกองกลาง อาร์เซน่อล เพิ่งหมดสัญญากับ คาร์ดิฟฟ์ ซิตี้ ทีมที่เขากลับไปค้าแข้งในปี 2023 และรับหน้าที่เป็นกุนซือขัดตาทัพช่วงท้ายฤดูกาลแชมเปียนชิพ 2024/25
แรมซีย์ ลงสนามให้ คาร์ดิฟฟ์ 10 นัดในซีซั่นที่ผ่านมา และได้รับโอกาสคุมทีมชั่วคราว 3 เกมสุดท้ายของฤดูกาล หลังจาก โอเมอร์ ริซ่า โดนปลด โดยพาทีมเสมอ อ็อกซ์ฟอร์ด ยูไนเต็ด และ เวสต์บรอมฯ ก่อนแพ้ นอริช ซิตี้ 2-4 ในนัดสุดท้าย ส่งผลให้ คาร์ดิฟฟ์ จบอันดับสุดท้าย และตกชั้นสู่ลีกวัน
สำหรับเส้นทางค้าแข้งที่ผ่านมา แรมซีย์ ลงสนามให้ อาร์เซน่อล 369 นัด ตลอดระยะเวลา 11 ปี กับสโมสร นอกจากนี้ยังเคยเล่นให้ ยูเวนตุส 70 นัด และ นีซ อีก 34 นัด ก่อนกลับมา คาร์ดิฟฟ์ ซึ่งเป็นทีมที่เขาเติบโตมาจากอะคาเดมี
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา