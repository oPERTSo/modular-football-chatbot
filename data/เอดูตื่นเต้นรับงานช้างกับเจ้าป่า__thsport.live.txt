เอดู อดีตผู้อำนวยการฝ่ายกีฬาของ อาร์เซน่อล ร่วมงานกับ น็อตติ้งแฮม ฟอเรสต์ ในตำแหน่งหัวหน้าฝ่ายฟุตบอลระดับโลกที่เพิ่งจัดตั้งขึ้นใหม่
ฟอเรสต์ กล่าวว่าผู้บริหารหนุ่มชาวบราซิลจะ "ดูแลงานที่เกี่ยวข้องกับฟุตบอลทั้งหมด รวมถึงการสรรหานักเตะ ผลงาน กลยุทธ์ของทีม และการพัฒนาผู้เล่น"
เอดู วัย 47 ปี เล่นให้กับ อาร์เซน่อล ระหว่างปี 2001 ถึง 2005 คว้าแชมป์พรีเมียร์ลีก 2 สมัย และกลับมาร่วมงานกับ อาร์เซน่อล อีกครั้งในปี 2019 ในตำแหน่งผู้อำนวยการฝ่ายเทคนิค
คนลูกหนังจากเมืองกาแฟได้รับการเลื่อนตำแหน่งเป็นผู้อำนวยการฝ่ายกีฬาในเดือนพฤศจิกายน 2022 แต่ลาออกในเดือนพฤศจิกายน 2024
"ผมตื่นเต้นมากกับบทใหม่นี้และเป็นเกียรติที่ได้รับความไว้วางใจ" เอดู กล่าว
"โครงการนี้เชื่อมโยงอย่างลึกซึ้งกับค่านิยมของผมเกี่ยวกับนวัตกรรมและการวางแผนระยะยาว ผมตั้งตารอที่จะสร้างโมเดลฟุตบอลระดับโลกที่มีการแข่งขัน ยั่งยืน และสอดคล้องกับความทะเยอทะยานของประธาน (เอวานเจลอส มารินาคิส) ของเรา"
เจ้าของสโมสรฟอเรสต์อย่าง มารินาคิส ยังคุมทีม โอลิมเปียกอส ในกรีซ รวมถึง ริโอ อาฟ ในโปรตุเกส และยืนยันเมื่อเดือนธันวาคมที่ผ่านมาว่า เขากำลังเจรจาเพื่อซื้อ วาสโก ดา กาม่า ในบราซิล
เอดู ซึ่งเคยเล่นให้กับ บาเลนเซีย และเคยอยู่กับ โครินเธียนส์ มาแล้ว 2 ครั้ง ได้ร่วมงานกับ โครินเธียนส์ ในตำแหน่งผู้อำนวยการฟุตบอลในปี 2011 และดำรงตำแหน่งผู้ประสานงานทั่วไปของทีมชาติบราซิลตั้งแต่ปี 2016 ถึง 2019
ที่ อาร์เซน่อล อดีตกองกลางทีมชาติบราซิลมีบทบาทสำคัญในการดึงตัว มิเกล อาร์เตต้า มาเป็นผู้จัดการทีม โดย "ปืนใหญ่" สามารถคว้าแชมป์เอฟเอ คัพ ในฤดูกาลแรกของกุนซือชาวสเปน
แม้พลาดแชมป์รายการใหญ่ๆ เลยตั้งแต่นั้นมา แต่ เอดู ได้รับการยกย่องอย่างกว้างขวางว่าช่วยเปลี่ยนสโมสรให้กลายเป็นทีมลุ้นแชมป์เต็มตัวนับตั้งแต่นั้น
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา