ลิโอเนล เมสซี่ สังหารฟรีคิกสุดสวยช่วยให้ อินเตอร์ ไมอามี่ เฉือน ปอร์โต้ 2-1 ซิว 3 แต้มในศึกสโมสรโลก
ฟุตบอลสโฟรเมอร์เซเดส เบนซ์ สเตเดี้ยม
เปิดฉากได้แค่ 5 นาที โนอาห์ อัลเลน ของอินเตอร์ ไมอามี่ ขัดขา ชูเอา มาริโอ ล้มคว่ำในเขตโทษฝั่งขวา ผู้ตัดสินเช็กวีเออาร์ครู่ใหญ่ ก่อนตัดสินเป็นจุดโทษ ซามู โอโมโรดิออน ซัดไปทางซ้ายมือตัวเอง ออสการ์ อุสตารี่ ล้มตัวปัดได้ปลายมือ แต่บอลยังแรงพอตุงตาข่าย ปอร์โต้นำ 1-0
อินเตอร์ ไมอามี่ สู้ยิบตา นาทีที่ 19 ลิโอเนล เมสซี่ ไหลให้ หลุยส์ ซัวเรซ ที่อยู่ทางซ้ายเขตโทษ ซัดด้วยซ้าย บอลตรงตัว เคลาดิโอ รามอส
นาทีที่ 35 อัลเลนไหลให้ เบนจามิน เครมาสชี่ ซัดติดเซฟรามอส อีก 3 นาที ฟรานซิสโก้ มูร่า ไหลให้ ฟาบิโอ วิเอร่า ตะบันด้วยซ้ายนอกเขตโทษ บอลเหินข้ามคาน
ท้ายครึ่งแรก นาทีที่ 44 โรดรีโก้ โมร่า จ่ายให้ อลัน วาเรล่า สับไกจากหน้าเขตโทษ บอลพุ่งชนเสาขวาอย่างจัง จบครึ่งแรก ปอร์โต้ นำ 1-0
กลับมาเล่นครึ่งหลังแค่ 2 นาที ตาเดโอ อัลเลนเด้ ควบบอลขึ้นมาฝั่งขวาริมเขตโทษ ก่อนสะกิดให้ มาร์เซโล่ ไวแกนด์ท ที่วิ่งตีคู่มาทางด้านกว้าง ตบเข้ากลาง เตลาสโก้ เซโกเวีย วิ่งมาตะบันเสียบเสาแรก อินเตอร์ ไมอามี่ ตีเสมอ 1-1
หลบหน่อยพระเอกมา! นาทีที่ 54 อินเตอร์ ไมอามี่ ได้ฟรีคิกกลางประตู เมสซี่ ปั่นด้วยซ้าย ส่งบอลเสียบสามเหลี่ยมเสาแรกคมกริบ อินเตอร์ ไมอามี่ แซงนำ 2-1
ปอร์โต้สู้ตาย นาทีที่ 81 โมร่าครอสจากซ้ายเข้ากลาง โอโมโรดิออน โหม่งเฉี่ยวเสาสอง นาทีสุดท้าย สเตฟาน อุสตากีโอ จ่ายให้โอโมโรดิออนตะบันข้ามคาน
ช่วงทดเจ็บนาทีที่ 7 เมสซี่โหม่งให้ ฟาฟ่า ปิเคาล์ท ที่อยู่ทางขวา หลุดเข้ามา ก่อนล็อกเข้าซ้าย แล้วซัดเรียดติดเซฟรามอส
จบเกม อินเตอร์ ไมอามี่ เฉือน ปอร์โต้ 2-1 ทำให้ อินเตอร์ ไมอามี่ เก็บ 4 แต้มเท่า พัลไมรัส ขณะที่ปอร์โต้เพิ่งมีแต้มเดียวจาก 2 นัดแรก
นัดสุดท้าย วันจันทร์ที่ 23 มิถุนายน อินเตอร์ ไมอามี่ จะพบกับ พัลไมรัส ส่วน ปอร์โต้ พบ อัล อาห์ลี
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา