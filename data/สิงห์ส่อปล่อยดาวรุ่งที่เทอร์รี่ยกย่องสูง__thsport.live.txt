สกาย สปอร์ต สื่อดังของ อังกฤษ รายงานว่า เชลซี ส่อปล่อย อัลฟี่ กิลคริสต์ กองหลังอนาคตไกลออกจากทีม โดยมี มิดเดิลสโบรช์ ที่สนใจอยู่
แข้งวัย 21 ปี ที่เล่นได้ทั้งเซนเตอร์และแบ็กขวา มาอยู่กับ "สิงห์บลูส์" เมื่อปี 2014 ในทีมชุดยู-11 ของสโมสร และได้รับการยกขึ้นไปเปรียบเทียบกับ จอห์น เทอร์รี่ ตำนานของสโมสร และก้าวขึ้นมาอยู่ในทีมชุดใหญ่เต็มตัวเมื่อฤดูกาล 2023/24 แต่ก็อยู่ในฐานะตัวสำรอง
ฤดูกาลที่แล้ว กิลคริสต์ โดนปล่อยให้ เชฟฟิลด์ ยูไนเต็ด ใน เดอะ แชมเปี้ยนชิพ ยืมตัวใช้งาน และเป็นตัวหลักช่วยทีม "ดาบคู่" จบอันดับที่ 3 ของตาราง คว้าตั๋วลุยเพลย์ออฟเลื่อนชั้น แต่น่าเสียดายที่แพ้ ซันเดอร์แลนด์ ในเกมชิงชนะเลิศจนชวดเลื่อนชั้นไป
อย่างไรก็ตามด้วสัญญาที่จะหมดในช่วงซัมเมอร์ปีหน้าและยังไม่รู้ว่าจะมีการขยายเพิ่มออกไปรึเปล่า ทางสื่อแดนผู้ดีระบุว่า "โบโร่" ได้สอบถามถึงความเป็นไปได้ในการคว้า กิลคริสต์ ร่วมทีม โดยมีสโมสรอื่นๆ ใน แชมเปียนชิพ หลายทีมสนใจเช่นกัน เนื่องจากยากที่เจ้าตัวจะสอดแทรกขึ้นมาอยู่ใน 11 ตัวจริง
เทอร์รี่ เคยพูดถึง กิลคริสต์ เอาไว้ว่า "ตั้งแต่ที่ผมได้เห็นเขาซ้อมครั้งแรก เขาทำให้ผมนึกถึงตัวเองเลย เขากระตือรือร้นที่จะเรียนรู้ ถามผมเกี่ยวกับการเล่นเกมรับและคอยถามเสมอว่าผมจะทำยังไงในสถานการณ์ต่างๆ และเขาทุ่มเท 100 เปอร์เซ็นต์ ในทุกสิ่งที่ทำ ไม่ว่าจะเป็นการวอร์มอัพหรือลงเล่น เขาใส่เต็มที่"
"ถ้าคุณได้อยู่ที่ เชลซี แสดงว่าคุณมีของอยู่แล้ว แต่สิ่งที่สำคัญสำหรับนักเตะอายุน้อยคือต้องมีทัศนคติแบบนั้นและ อัลฟี่ ก็มีทัศนคติแบบนั้นอยู่เพียบตั้งแต่เป็นเด็ก"
"หวังว่าเขาจะกลับมาที่ เชลซี และก้าวขึ้นมาอยู่ในทีมของเรา ทั้ง อัลฟี่ และครอบครัวของเขาทุกคนก็ล้วนเป็น เชลซี ด้วย ผมจึงรู้ว่าลึกๆ แล้วเขาอยากกลับมาและประสบความสำเร็จ"
"เมื่อคุณเห็นเส้นทางของนักเตะดาวรุ่งเหล่านี้และได้มีส่วนร่วมเล็กๆ น้อยๆ ในการช่วยเหลือพวกเขา มันทำให้ผมรู้สึกคุ้มค่ามากที่ได้เป็น เชลซี อย่างแท้จริง ผมชอบมันมากจริงๆ"
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา