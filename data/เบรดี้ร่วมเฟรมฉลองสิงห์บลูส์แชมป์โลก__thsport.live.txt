เหล่าผู้เล่นเชลซีฉลองแชมป์สโมสรโลกอย่างชื่นมื่น ในงานปาร์ตี้ที่นิวยอร์ค โดยมีคนดังอย่าง ทอม เบรดี้ ร่วมงานด้วย
ลูกทีมของ เอ็นโซ่ มาเรสก้า เอาชนะ เปแอสเช แชมป์ยูฟ่า แชมเปี้ยนส์ ลีก อย่างเหนือความคาดหมาย 3-0 เมื่อคืนวันอาทิตย์ที่ผ่านมา พร้อมคว้าแชมป์สโมสรโลก ระบบ 32 ทีมครั้งแรกสำเร็จ
หลังเสร็จสิ้นพิธีรับถ้วยรางวัลจากประธานาธิบดี โดนัลด์ ทรัมป์ แห่งสหรัฐอเมริกา เหล่าดาราของ เชลซี ก็ได้ร่วมเฉลิมฉลองในสนามพร้อมกับสมาชิกในครอบครัว
จากนั้น ขุนพลสิงห์บลูส์เดินทางกลับโรงแรมที่พัก ซึ่งมีแฟนๆ หลายร้อยคนมารวมตัวกันเพื่อเฉลิมฉลองให้กับแชมป์โลกคนใหม่
โคล พาลเมอร์ เป็นหนึ่งในผู้เล่นกลุ่มแรกที่ลงจากรถบัส โดยผู้เล่นยอดเยี่ยมประจำทัวร์นาเมนต์สร้างความประหลาดใจเล็กน้อย โดยยังคงสวมเสื้อแข่งขัน, คล้องเหรียญรางวัล และถือรางวัลลูกบอลทองคำไว้แน่นขณะเดินเข้าหาแฟนบอล
ดาวเตะวัย 23 ปีตะโกนไปทางพวกเขา และส่งสัญญาณให้แฟนบอลส่งเสียงเชียร์ต่อไป ขณะที่เพื่อนร่วมทีมของเขาทยอยลงจากรถ
จากนั้น นักเตะและทีมงานเชลซีเข้าร่วมงานปาร์ตี้ส่วนตัว เพื่อเฉลิมฉลองความสำเร็จและปิดฉากฤดูกาลอันแสนทรหด 11 เดือนเต็ม
ฤดูกาลนี้ มาเรสก้า พา เชลซี คว้าตั๋วแชมเปี้ยนส์ ลีก และคว้าแชมป์คอนเฟอเรนซ์ ลีก และปิดท้ายด้วยแชมป์สโมสรโลก
เหมือนกับงานฉลองในโปแลนด์ มอยเซส ไกเซโด้ นำทีมร้องเพลงคาราโอเกะอีกครั้ง  โดยสวมแว่นกันแดดและเสื้อยืดที่พิมพ์คำว่า world champions และหมายเลข 25 ไว้ด้วย
ในงานยังมี ทอม เบรดี้ ตำนานเอ็นเอฟแอล ดีกรีแชมป์ซูเปอร์โบวล์ 7 สมัย ร่วมเฉลิมฉลองด้วย
เบรดี้ ซึ่งปัจจุบันเป็นเจ้าของหุ้นส่วนน้อยของ เบอร์มิงแฮม ซิตี้ ได้ชมนัดชิงชนะเลิศจากอัฒจันทร์ที่สนาม เม็ตไลฟ์ สเตเดี้ยม
เอ็นโซ่ เฟร์นานเดซ และ ดาริโอ เอสซูโก้ นักเตะใหม่ เชลซี อยู่ในกลุ่มคนที่ถ่ายรูปร่วมกับเบรดี้ในงานเลี้ยงฉลองหลังการแข่งขัน
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา