สเปอร์ส ประกาศยืนยันอย่างเป็นทางการแต่งตั้ง โธมัส แฟร้งค์ เป็นกุนซือคนใหม่แทนที่ แอนจ์ พอสเตโคกลู
สเปอร์ส เพิ่งปลด แอนจ์ พอสเตโคกลู กุนซือชาวออสซี่ออกจากตำแหน่ง หลังผลงานในลีกน่าผิดหวัง แม้ว่าส่งท้ายด้วยการพาทีมคว้าแชมป์ยูโรปา ลีก ได้ก็ตาม
ล่าสุด "ไก่เดือยทอง" ได้กุนซือใหม่แล้วหลังจัดการดึง โธมัส แฟร้งค์ มาจาก เบรนท์ฟอร์ด ทีมคู่แข่งร่วมลีก
แถลงการณ์ของ สเปอร์ส ระบุว่า "เรารู้สึกยินดีเป็นอย่างยิ่งที่จะประกาศแต่งตั้ง โธมัส แฟรงค์ เป็นหัวหน้าโค้ชคนใหม่ของเรา ด้วยสัญญาที่จะดำเนินไปจนถึงปี 2028"
"โธมัส มีประสบการณ์อย่างกว้างขวางในวงการฟุตบอลอังกฤษ โดยเขาเข้าร่วมกับสโมสร เบรนท์ฟอร์ด ในปี 2016 และนับตั้งแต่นั้นมาก็กลายเป็นหนึ่งในผู้จัดการทีมที่อยู่ในตำแหน่งยาวนานที่สุดในพรีเมียร์ลีก"
"ในช่วงเวลาที่เขาคุมทีม เบรนท์ฟอร์ด เขาได้เปลี่ยนแปลงสโมสรอย่างสิ้นเชิง โดยพาทีมเลื่อนชั้นจากแชมเปี้ยนชิพขึ้นมาเป็นทีมที่มั่นคงในพรีเมียร์ลีก พร้อมทั้งสร้างผลงานที่เหนือความคาดหมายอย่างต่อเนื่องในระยะยาว"
"สำหรับเราแล้ว โธมัส ถือเป็นหนึ่งในหัวหน้าโค้ชที่มีวิสัยทัศน์ก้าวหน้าและสร้างสรรค์มากที่สุดในวงการฟุตบอล เขามีผลงานเป็นที่ประจักษ์ในด้านการพัฒนาแข้งดาวรุ่งและยกระดับทั้งทีม เราตั้งตารอที่จะได้เห็นเขานำทีมเข้าสู่ฤดูกาลใหม่อย่างมั่นใจ"
สเปอร์ส ยังยืนยันด้วยว่าได้ทีมงานของ แฟร้งค์ มาจาก เบรนท์ฟอร์ด ประกอบด้วย จัสติน โคเครน (ผู้ช่วยโค้ชทีมชุดใหญ่), คริส แฮสแลม (หัวหน้าฝ่ายสมรรถภาพและผู้ช่วยโค้ชทีมชุดใหญ่), โจ นิวตัน (นักวิเคราะห์โค้ชทีมชุดใหญ่)
นอกจากนี้ อันเดรียส จอร์จสัน (ผู้ช่วยโค้ชทีมชุดใหญ่) จะย้ายมาจาก แมนเชสเตอร์ ยูไนเต็ด เข้าร่วมทีมด้วยเช่นกัน
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา