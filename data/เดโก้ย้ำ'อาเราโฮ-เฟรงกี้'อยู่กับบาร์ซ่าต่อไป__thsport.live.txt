โรนัลด์ อาเราโฮ จะเป็นขุมกำลังสำคัญของ บาร์เซโลน่า ต่อไปจากการยืนยันของผู้อำนวยการกีฬาทัพอาซูลกราน่า
อันแดร์ซอน เดโก้ ผู้อำนวยการกีฬาของ บาร์เซโลน่า ยืนยันชัดเจนว่า โรนัลด์ อาเราโฮ และ เฟรงกี้ เดอ ย็อง จะอยู่กับสโมสรต่อไปในฤดูกาลหน้า โดยเฉพาะมิดฟิด์ชาวดัตช์ที่จะมีการพูดคุยเรื่องสัญญาฉบับใหม่ในอนาคตอันใกล้ จากการเปิดเผยกับ 'ลา บานกวาร์เดีย' สื่อแคว้นกาตาลุนย่าเมื่อวันอาทิตย์ที่ผ่านมา
'สิ่งที่เราต้องการคือการปรับปรุงทีม ไม่ใช่ทำให้มันแย่ลง และถ้าเราเสียนักเตะคนสำคัญไป เราจะทำให้มันแย่ลง โรนัลด์ มีสัญญา, ขยายสัญญาแล้ว (ถึงปี 2031) และพบกับฤดูกาลที่ยากลำบาก พร้อมเสียงวิจารณ์ที่ไม่เป็นธรรม เขาเป็นหนึ่งในเซนเตอร์แบ็กดีที่สุดในโลก การจากไปไม่ได้อยู่ในแผนของ โรนัลด์ เขาต้องการกลับมาเล่นในระดับดีที่สุดของเขา' เดโก้ กล่าว
ผู้อำนวยการกีฬาบาร์ซ่ายังพูดถึงอนาคตของ เฟรงกี้ ที่จะมีการเจรจาเรื่องสัญญาใหม่อย่างเป็นทางการในไม่ช้าว่า 'เฟรงกี้ ที่เรามีในฤดูกาลที่ผ่านมาถือ เฟรงกี้ ที่เราต้องการ เราต้องการร่วมงานกับ เฟรงกี้ ต่อไป เขายังมีสัญญาอีก 1 ปี และเราจะวิเคราะห์ทุกอย่างแบบใจเย็น'
เดโก้ ยังพูดถึงโอกาสย้ายสังกัดของ อันซู ฟาตี ในช่วงซัมเมอร์นี้ท่ามกลางข่าวเชื่อมโยงกับ โมนาโก ว่า 'ด้วยอายุของเขาและอาชีพค้าแข้งของเขา เขาไม่สามารถอยู่ได้โดยปราศจากการลงเล่น เราเปิดกว้างที่จะไม่สร้างปัญหาหากเขาต้องการย้ายออกไป'
'โมนาโก ได้พูดคุยกับเราแล้ว อันซู ยังมีสัญญา หากพวกเขาต้องการเขา มันจะเป็นการย้ายด้วยสัญญายืมตัว เขาอายุ 23 ปี เราพูดถึงเขาเหมือนกับว่าเขาอายุ 30 ปี แต่สำหรับผม เขายังต้องเติบโตและเรียนรู้อีกมาก'
TH SPORTเว็บไซต์ข่าวกีฬา อัพเดทข่าวฟุตบอลต่างประเทศทุกวันทุกเวลา